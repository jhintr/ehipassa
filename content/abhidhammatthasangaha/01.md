---
title: "Cittaparicchedo"
date: 2020-10-17T17:14:43+08:00
draft: true
weight: 1
---


<p class="text-center" style="font-variant: small-caps;">namo tassa bhagavato arahato sammāsambuddhassa</p>

<p class="text-center">礼敬世尊、阿罗汉、正等正觉者</p>


### Ganthārambhakathā

##### 1

> Sammāsambuddhamatulaṃ, sasaddhammagaṇuttamaṃ,<br>Abhivādiya bhāsissaṃ, abhidhammatthasaṅgahaṃ.

### Catuparamatthadhammo

##### 2

> Tattha vuttābhidhammatthā, *catudhā paramatthato*,<br>Cittaṃ cetasikaṃ rūpaṃ, nibbānamiti sabbathā.

---

### Bhūmibhedacittaṃ

##### 3

Tattha *cittaṃ* tāva catubbidhaṃ hoti kāmāvacaraṃ rūpāvacaraṃ arūpāvacaraṃ lokuttarañceti.

### Akusalacittaṃ

##### 4

Tattha katamaṃ *kāmāvacaraṃ*? Somanassasahagataṃ diṭṭhigatasampayuttaṃ asaṅkhārikamekaṃ, sasaṅkhārikamekaṃ, somanassasahagataṃ diṭṭhigatavippayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ diṭṭhigatasampayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ diṭṭhigatavippayuttaṃ asaṅkhārikamekaṃ, sasaṅkhārikamekanti imāni aṭṭhapi lobhasahagatacittāni nāma.

##### 5

Domanassasahagataṃ paṭighasampayuttaṃ asaṅkhārikamekaṃ, sasaṅkhārikamekanti imāni dvepi paṭighasampayuttacittāni nāma.

##### 6

Upekkhāsahagataṃ vicikicchāsampayuttamekaṃ, upekkhāsahagataṃ uddhaccasampayuttamekanti imāni dvepi momūhacittāni nāma.

##### 7

Iccevaṃ sabbathāpi *dvādasākusalacittāni* samattāni.

##### 8

> Aṭṭhadhā lobhamūlāni, dosamūlāni ca dvidhā.<br>Mohamūlāni ca dveti, dvādasākusalā siyuṃ.

### Ahetukacittaṃ

##### 9

Upekkhāsahagataṃ cakkhuviññāṇaṃ, tathā sotaviññāṇaṃ, ghānaviññāṇaṃ, jivhāviññāṇaṃ, dukkhasahagataṃ kāyaviññāṇaṃ, upekkhāsahagataṃ sampaṭicchanacittaṃ, upekkhāsahagataṃ santīraṇacittañceti imāni sattapi akusalavipākacittāni nāma.

##### 10

Upekkhāsahagataṃ kusalavipākaṃ cakkhuviññāṇaṃ, tathā sotaviññāṇaṃ, ghānaviññāṇaṃ, jivhāviññāṇaṃ, sukhasahagataṃ kāyaviññāṇaṃ, upekkhāsahagataṃ sampaṭicchanacittaṃ, somanassasahagataṃ santīraṇacittaṃ, upekkhāsahagataṃ santīraṇacittañceti imāni aṭṭhapi kusalavipākāhetukacittāni nāma.

##### 11

Upekkhāsahagataṃ pañcadvārāvajjanacittaṃ, tathā manodvārāvajjanacittaṃ, somanassasahagataṃ hasituppādacittañceti imāni tīṇipi ahetukakiriyacittāni nāma.

##### 12

Icceva sabbathāpi *aṭṭhārasāhetukacittāni* samattāni.

##### 13

> Sattākusalapākāni, puññapākāni aṭṭhadhā.<br>Kriyacittāni tīṇīti, aṭṭhārasa ahetukā.

### Sobhanacittaṃ

##### 14

> Pāpāhetukamuttāni, *sobhanānī* ti vuccare.<br>Ekūnasaṭṭhi cittāni, athekanavutīpi vā.

### Kāmāvacarasobhanacittaṃ

##### 15

Somanassasahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, somanassasahagataṃ ñāṇavippayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ. Upekkhāsahagataṃ ñāṇavippayuttaṃ asaṅkhārikamekaṃ, sasaṅkhārikamekanti imāni aṭṭhapi kāmāvacarakusalacittāni nāma.

##### 16

Somanassasahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, somanassasahagataṃ ñāṇavippayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ ñāṇavippayuttaṃ asaṅkhārikamekaṃ, sasaṅkhārikamekanti imāni aṭṭhapi sahetukakāmāvacaravipākacittāni nāma.

##### 17

Somassasahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, somanassasahagataṃ ñāṇavippayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ ñāṇavippayuttaṃ asaṅkhārikamekaṃ, sasaṅkhārikamekanti imāni aṭṭhapi sahetukakāmāvacarakiriyacittāni nāma.

##### 18

Iccevaṃ sabbathāpi *catuvīsati sahetukakāmāvacarakusalavipākakiriyacittāni* samattāni.

##### 19

> Vedanāñāṇasaṅkhārabhedena catuvīsati.<br>Sahetukāmāvacarapuññapākakriyā matā.

##### 20

> Kāme tevīsa pākāni, puññāpuññāni vīsati.<br>Ekādasa kriyā ceti, catupaññāsa sabbathā.

### Rūpāvacaracittaṃ

##### 21

Vitakkavicārapītisukhekaggatāsahitaṃ paṭhamajjhānakusalacittaṃ, vicārapītisukhekaggatāsahitaṃ dutiyajjhānakusalacittaṃ, pītisukhekaggatāsahitaṃ tatiyajjhānakusalacittaṃ, sukhekaggatāsahitaṃ catutthajjhānakusalacittaṃ, upekkhekaggatāsahitaṃ pañcamajjhānakusalacittañceti imāni pañcapi rūpāvacarakusalacittāni nāma.

##### 22

Vitakkavicārapītisukhekaggatāsahitaṃ paṭhamajjhānavipākacittaṃ, vicārapītisukhekaggatāsahitaṃ dutiyajjhānavipākacittaṃ, pītisukhekaggatāsahitaṃ tatiyajjhānavipākacittaṃ, sukhekaggatāsahitaṃ catutthajjhānavipākacittaṃ, upekkhekaggatāsahitaṃ pañcamajjhānavipākacittañceti imāni pañcapi rūpāvacaravipākacittāni nāma.

##### 23

Vitakkavicārapītisukhekaggatāsahitaṃ paṭhamajjhānakiriyacittaṃ, vicārapītisukhekaggatāsahitaṃ dutiyajjhānakiriyacittaṃ, pītisukhekaggatāsahitaṃ tatiyajjhānakiriyacittaṃ, sukhekaggatāsahitaṃ catutthajjhānakiriyacittaṃ, upekkhekaggatāsahitaṃ pañcamajjhānakiriyacittañceti imāni pañcapi rūpāvacarakiriyacittāni nāma.

##### 24

Iccevaṃ sabbathāpi *pannarasa rūpāvacarakusalavipākakiriyacittāni* samattāni.

##### 25

> Pañcadhā jhānabhedena, rūpāvacaramānasaṃ.<br>Puññapākakriyābhedā, taṃ pañcadasadhā bhave.

### Arūpāvacaracittaṃ

##### 26

Ākāsānañcāyatanakusalacittaṃ, viññāṇañcāyatanakusalacittaṃ, ākiñcaññāyatanakusalacittaṃ, nevasaññānāsaññāyatanakusalacittañceti imāni cattāripi arūpāvacarakusalacittāni nāma.

##### 27

Ākāsānañcāyatanavipākacittaṃ, viññāṇañcāyatanavipākacittaṃ, ākiñcaññāyatanavipākacittaṃ, nevasaññānāsaññāyatanavipākacittañceti imāni cattāripi arūpāvacaravipākacittāni nāma.

##### 28

Ākāsānañcāyatanakiriyacittaṃ, viññāṇañcāyatanakiriyacittaṃ, ākiñcaññāyatanakiriyacittaṃ, nevasaññānāsaññāyatanakiriyacittañceti imāni cattāripi arūpāvacarakiriyacittāni nāma.

##### 29

Iccevaṃ sabbathāpi *dvādasa arūpāvacarakusalavipākakiriyacittāni* samattāni.

##### 30

> Ālambaṇappabhedena, catudhāruppamānasaṃ.<br>Puññapākakriyābhedā, puna dvādasadhā ṭhitaṃ.

### Lokuttaracittaṃ

##### 31

Sotāpattimaggacittaṃ, sakadāgāmimaggacittaṃ, anāgāmimaggacittaṃ, arahattamaggacittañceti imāni cattāripi lokuttarakusalacittāni nāma.

##### 32

Sotāpattiphalacittaṃ, sakadāgāmiphalacittaṃ, anāgāmiphalacittaṃ, arahattaphalacittañceti imāni cattāripi lokuttaravipākacittāni nāma.

##### 33

Iccevaṃ sabbathāpi *aṭṭha lokuttarakusalavipākacittāni* samattāni.

##### 34

> Catumaggappabhedena, catudhā kusalaṃ tathā.<br>Pākaṃ tassa phalattāti, aṭṭhadhānuttaraṃ mataṃ.

### Cittagaṇanasaṅgaho

##### 35

> Dvādasākusalānevaṃ, kusalānekavīsati.<br>Chattiṃseva vipākāni, kriyacittāni vīsati.

##### 36

> Catupaññāsadhā kāme, rūpe pannarasīraye.<br>Cittāni dvādasāruppe, aṭṭhadhānuttare tathā.

##### 37

> Itthamekūnanavutipabhedaṃ pana mānasaṃ.<br>Ekavīsasataṃ vātha, vibhajanti vicakkhaṇā.

### Vitthāragaṇanā

##### 38

Kathamekūnanavutividhaṃ cittaṃ ekavīsasataṃ hoti? Vitakkavicārapītisukhekaggatāsahitaṃ paṭhamajjhānasotāpattimaggacittaṃ, vicārapītisukhekaggatāsahitaṃ dutiyajjhānasotāpattimaggacittaṃ, pītisukhekaggatāsahitaṃ tatiyajjhānasotāpattimaggacittaṃ, sukhekaggatāsahitaṃ catutthajjhānasotāpattimaggacittaṃ, upekkhekaggatāsahitaṃ pañcamajjhānasotāpattimaggacittañceti imāni pañcapi sotāpattimaggacittāni nāma.

##### 39

Tathā sakadāgāmimaggaanāgāmimaggaarahattamaggacittañceti samavīsati maggacittāni.

##### 40

Tathā phalacittāni ceti *samacattālīsa lokuttaracittāni* bhavantīti.

##### 41

> Jhānaṅgayogabhedena, katvekekantu pañcadhā.<br>Vuccatānuttaraṃ cittaṃ, cattālīsavidhanti ca.

##### 42

> Yathā ca rūpāvacaraṃ, gayhatānuttaraṃ tathā.<br>Paṭhamādijhānabhede, āruppañcāpi pañcame.

> Ekādasavidhaṃ tasmā, paṭhamādikamīritaṃ;<br>Jhānamekekamante tu, tevīsatividhaṃ bhave.

##### 43

> Sattatiṃsavidhaṃ puññaṃ, dvipaññāsavidhaṃ tathā.<br>Pākamiccāhu cittāni, ekavīsasataṃ budhā.

<p class="text-center">
    Iti abhidhammatthasaṅgahe cittasaṅgahavibhāgo nāma<br>Paṭhamo paricchedo.
</p>
