---
title: 生民之什第二十四
subtitle: 十篇
date: 2019-06-03T10:14:15+08:00
draft: false
weight: 324
---


<h4 id="24.1">生民 <small>八章、四章章十句、四章章八句</small></h4>

<div class="alert alert-dark" role="alert">
  生民，尊祖也。后稷生於姜嫄，文武之功起于后稷，故推以配天焉。
</div>

<p id="24.1.1">厥初生民，時維姜嫄。生民如何，克禋克祀，以弗無子。履帝武敏歆，攸介攸止。載震載夙，載生載育，時維后稷。</p>
<p id="24.1.2">誕彌厥月，先生如達。不拆不副，無菑無害。以赫厥靈，上帝不寧。不康禋祀，居然生子。</p>
<p id="24.1.3">誕寘之隘巷，牛羊腓字之。誕寘之平林，會伐平林。誕寘之寒冰，鳥覆翼之。鳥乃去矣，后稷呱矣。實覃實訏，厥聲載路。</p>
<p id="24.1.4">誕實匍匐，克岐克嶷，以就口食。蓺之荏菽，荏菽旆旆。禾役穟穟，麻麥幪幪，瓜瓞唪唪。</p>
<p id="24.1.5">誕后稷之穡，有相之道。茀厥豐草，種之黃茂。實方實苞，實種實褎，實發實秀，實堅實好，實穎實栗。即有邰家室。</p>
<p id="24.1.6">誕降嘉種，維秬維秠，維穈維芑。恆之秬秠，是穫是畝。恆之穈芑，是任是負。以歸肇祀。</p>
<p id="24.1.7">誕我祀如何，或舂或揄，或簸或蹂。釋之叟叟，烝之浮浮。載謀載惟，取蕭祭脂。取羝以軷，載燔載烈。以興嗣歲。</p>
<p id="24.1.8">卬盛于豆，于豆于登，其香始升。上帝居歆，胡臭亶時。后稷肇祀，庶無罪悔，以迄于今。</p>


<h4 id="24.2">行葦 <small>八章、章四句</small></h4>

<div class="alert alert-dark" role="alert">
  行葦，忠厚也。周家忠厚，仁及草木，故能內睦九族，外尊事黃耇，養老乞言，以成其福祿焉。
</div>

<p id="24.2.1">敦彼行葦，牛羊勿踐履。方苞方體，維葉泥泥。</p>
<p id="24.2.2">戚戚兄弟，莫遠具爾。或肆之筵，或授之几。</p>
<p id="24.2.3">肆筵設席，授几有緝御。或獻或酢，洗爵奠斝。</p>
<p id="24.2.4">醓醢以薦，或燔或炙。嘉殽脾臄，或歌或咢。</p>
<p id="24.2.5">敦弓既堅，四鍭既鈞。舍矢既均，序賓以賢。</p>
<p id="24.2.6">敦弓既句，既挾四鍭。四鍭如樹，序賓以不侮。</p>
<p id="24.2.7">曾孫維主，酒醴維醹。酌以大斗，以祈黃耇。</p>
<p id="24.2.8">黃耇台背，以引以翼。壽考維祺，以介景福。</p>


<h4 id="24.3">既醉 <small>八章、章四句</small></h4>

<div class="alert alert-dark" role="alert">
  既醉，太平也。醉酒飽德，人有士君子之行焉。
</div>

<p id="24.3.1">既醉以酒，既飽以德。君子萬年，介爾景福。</p>
<p id="24.3.2">既醉以酒，爾殽既將。君子萬年，介爾昭明。</p>
<p id="24.3.3">昭明有融，高朗令終。令終有俶，公尸嘉告。</p>
<p id="24.3.4">其告維何，籩豆靜嘉。朋友攸攝，攝以威儀。</p>
<p id="24.3.5">威儀孔時，君子有孝子。孝子不匱，永錫爾類。</p>
<p id="24.3.6">其類維何，室家之壺。君子萬年，永錫祚胤。</p>
<p id="24.3.7">其胤維何，天被爾祿。君子萬年，景命有僕。</p>
<p id="24.3.8">其僕維何，釐爾女士。釐爾女士，從以孫子。</p>


<h4 id="24.4">鳧鷖 <small>五章、章六句</small></h4>

<div class="alert alert-dark" role="alert">
  鳧鷖，守成也。太平之君子能持盈守成，神祇祖考安樂之也。
</div>

<p id="24.4.1">鳧鷖在涇，公尸來燕來寧。爾酒既清，爾殽既馨。公尸燕飲，福祿來成。</p>
<p id="24.4.2">鳧鷖在沙，公尸來燕來宜。爾酒既多，爾殽既嘉。公尸燕飲，福祿來為。</p>
<p id="24.4.3">鳧鷖在渚，公尸來燕來處。爾酒既湑，爾殽伊脯。公尸燕飲，福祿來下。</p>
<p id="24.4.4">鳧鷖在潨，公尸來燕來宗。既燕于宗，福祿攸降。公尸燕飲，福祿來崇。</p>
<p id="24.4.5">鳧鷖在亹，公尸來止熏熏。旨酒欣欣，燔炙芬芬。公尸燕飲，無有後艱。</p>


<h4 id="24.5">假樂 <small>四章、章六句</small></h4>

<div class="alert alert-dark" role="alert">
  假樂，嘉成王也。
</div>

<p id="24.5.1">假樂君子，顯顯令德。宜民宜人，受祿于天。保右命之，自天申之。</p>
<p id="24.5.2">干祿百福，子孫千億。穆穆皇皇，宜君宜王。不愆不忘，率由舊章。</p>
<p id="24.5.3">威儀抑抑，德音秩秩。無怨無惡，率由羣匹。受福無疆，四方之綱。</p>
<p id="24.5.4">之綱之紀，燕及朋友。百辟卿士，媚于天子。不解于位，民之攸墍。</p>


<h4 id="24.6">公劉 <small>六章、章十句</small></h4>

<div class="alert alert-dark" role="alert">
  公劉，召康公戒成王也。成王將涖政，戒以民事，美公劉之厚於民而獻是詩也。
</div>

<p id="24.6.1">篤公劉，匪居匪康。迺埸迺疆，迺積迺倉。迺裹餱糧，于橐于囊。思輯用光，弓矢斯張，干戈戚揚，爰方啟行。</p>
<p id="24.6.2">篤公劉，于胥斯原。既庶既繁，既順迺宣，而無永歎。陟則在巘，復降在原。何以舟之，維玉及瑤，鞞琫容刀。</p>
<p id="24.6.3">篤公劉，逝彼百泉，瞻彼溥原。迺陟南岡，乃覯于京。京師之野，于時處處，于時廬旅，于時言言，于時語語。</p>
<p id="24.6.4">篤公劉，于京斯依。蹌蹌濟濟，俾筵俾几，既登乃依。乃造其曹，執豕于牢，酌之用匏。食之飲之，君之宗之。</p>
<p id="24.6.5">篤公劉，既溥既長，既景迺岡。相其陰陽，觀其流泉。其軍三單，度其隰原，徹田為糧。度其夕陽，豳居允荒。</p>
<p id="24.6.6">篤公劉，于豳斯館。涉渭為亂，取厲取鍜。止基迺理，爰衆爰有。夾其皇澗，遡其過澗。止旅乃密，芮鞫之即。</p>


<h4 id="24.7">泂酌 <small>三章、章五句</small></h4>

<div class="alert alert-dark" role="alert">
  泂酌，召康公戒成王也。言皇天親有德、饗有道也。
</div>

<p id="24.7.1">泂酌彼行潦，挹彼注茲，可以餴饎。豈弟君子，民之父母。</p>
<p id="24.7.2">泂酌彼行潦，挹彼注茲，可以濯罍。豈弟君子，民之攸歸。</p>
<p id="24.7.3">泂酌彼行潦，挹彼注茲，可以濯溉。豈弟君子，民之攸墍。</p>


<h4 id="24.8">卷阿 <small>十章、六章章五句、四章章六句</small></h4>

<div class="alert alert-dark" role="alert">
  卷阿，召康公戒成王也。言求賢用吉士也。
</div>

<p id="24.8.1">有卷者阿，飄風自南。豈弟君子，來游來歌，以矢其音。</p>
<p id="24.8.2">伴奐爾游矣，優游爾休矣。豈弟君子，俾爾彌爾性，似先公酋矣。</p>
<p id="24.8.3">爾土宇昄章，亦孔之厚矣。豈弟君子，俾爾彌爾性，百神爾主矣。</p>
<p id="24.8.4">爾受命長矣，茀祿爾康矣。豈弟君子，俾爾彌爾性，純嘏爾常矣。</p>
<p id="24.8.5">有馮有翼，有孝有德，以引以翼。豈弟君子，四方為則。</p>
<p id="24.8.6">顒顒卬卬，如圭如璋，令聞令望。豈弟君子，四方為綱。</p>
<p id="24.8.7">鳳皇于飛，翽翽其羽，亦集爰止。藹藹王多吉士，維君子使，媚于天子。</p>
<p id="24.8.8">鳳皇于飛，翽翽其羽，亦傅于天。藹藹王多吉人，維君子命，媚于庶人。</p>
<p id="24.8.9">鳳皇鳴矣，于彼高岡。梧桐生矣，于彼朝陽。菶菶萋萋，雝雝喈喈。</p>
<p id="24.8.10">君子之車，既庶且多。君子之馬，既閑且馳。矢詩不多，維以遂歌。</p>


<h4 id="24.9">民勞 <small>五章、章十句</small></h4>

<div class="alert alert-dark" role="alert">
  民勞，召穆公刺厲王也。
</div>

<p id="24.9.1">民亦勞止，汔可小康。惠此中國，以綏四方。無縱詭隨，以謹無良。式遏寇虐，憯不畏明。柔遠能邇，以定我王。</p>
<p id="24.9.2">民亦勞止，汔可小休。惠此中國，以為民逑。無縱詭隨，以謹惽怓。式遏寇虐，無俾民憂。無棄爾勞，以為王休。</p>
<p id="24.9.3">民亦勞止，汔可小息。惠此京師，以綏四國。無縱詭隨，以謹罔極。式遏寇虐，無俾作慝。敬慎威儀，以近有德。</p>
<p id="24.9.4">民亦勞止，汔可小愒。惠此中國，俾民憂泄。無縱詭隨，以謹醜厲。式遏寇虐，無俾正敗。戎雖小子，而式弘大。</p>
<p id="24.9.5">民亦勞止，汔可小安。惠此中國，國無有殘。無縱詭隨，以謹繾綣。式遏寇虐，無俾正反。王欲玉女，是用大諫。</p>


<h4 id="24.10">板 <small>八章、章四句</small></h4>

<div class="alert alert-dark" role="alert">
  板，凡伯刺厲王也。
</div>

<p id="24.10.1">上帝板板，下民卒癉。出話不然，為猶不遠。靡聖管管，不實於亶。猶之未遠，是用大諫。</p>
<p id="24.10.2">天之方難，無然憲憲。天之方蹶，無然泄泄。辭之輯矣，民之洽矣。辭之懌矣，民之莫矣。</p>
<p id="24.10.3">我雖異事，及爾同寮。我即爾謀，聽我囂囂。我言維服，勿以為笑。先民有言，詢于芻蕘。</p>
<p id="24.10.4">天之方虐，無然謔謔。老夫灌灌，小子蹻蹻。匪我言耄，爾用憂謔。多將熇熇，不可救藥。</p>
<p id="24.10.5">天之方懠，無為夸毗。威儀卒迷，善人載尸。民之方殿屎，則莫我敢葵。喪亂蔑資，曾莫惠我師。</p>
<p id="24.10.6">天之牖民，如壎如篪，如璋如圭，如取如攜。攜無曰益，牖民孔易。民之多辟，無自立辟。</p>
<p id="24.10.7">价人維藩，大師維垣，大邦維屛，大宗維翰。懷德維寧，宗子維城。無俾城壞，無獨斯畏。</p>
<p id="24.10.8">敬天之怒，無敢戲豫。敬天之渝，無敢馳驅。昊天曰明，及爾出王。昊天曰旦，及爾游衍。</p>
