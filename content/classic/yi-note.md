---
title: "周易筆記"
date: 2020-10-16T18:34:07+08:00
weight: 120
draft: false
toc: false
---

<ul class="list-inline">
    <li class="list-inline-item"><a href="#1">乾</a></li>
    <li class="list-inline-item"><a href="#2">坤</a></li>
    <li class="list-inline-item"><a href="#3">屯</a></li>
    <li class="list-inline-item"><a href="#4">蒙</a></li>
    <li class="list-inline-item"><a href="#5">需</a></li>
    <li class="list-inline-item"><a href="#6">訟</a></li>
    <li class="list-inline-item"><a href="#7">師</a></li>
    <li class="list-inline-item"><a href="#8">比</a></li>
    <li class="list-inline-item"><a href="#9">小畜</a></li>
    <li class="list-inline-item"><a href="#10">履</a></li>
    <li class="list-inline-item"><a href="#11">泰</a></li>
    <li class="list-inline-item"><a href="#12">否</a></li>
    <li class="list-inline-item"><a href="#13">同人</a></li>
    <li class="list-inline-item"><a href="#14">大有</a></li>
    <li class="list-inline-item"><a href="#15">謙</a></li>
    <li class="list-inline-item"><a href="#16">豫</a></li>
    <li class="list-inline-item"><a href="#17">隨</a></li>
    <li class="list-inline-item"><a href="#18">蠱</a></li>
    <li class="list-inline-item"><a href="#19">臨</a></li>
    <li class="list-inline-item"><a href="#20">觀</a></li>
    <li class="list-inline-item"><a href="#21">噬嗑</a></li>
    <li class="list-inline-item"><a href="#22">賁</a></li>
    <li class="list-inline-item"><a href="#23">剝</a></li>
    <li class="list-inline-item"><a href="#24">復</a></li>
    <li class="list-inline-item"><a href="#25">无妄</a></li>
    <li class="list-inline-item"><a href="#26">大畜</a></li>
    <li class="list-inline-item"><a href="#27">頤</a></li>
    <li class="list-inline-item"><a href="#28">大過</a></li>
    <li class="list-inline-item"><a href="#29">坎</a></li>
    <li class="list-inline-item"><a href="#30">離</a></li>
    <li class="list-inline-item"><a href="#31">咸</a></li>
    <li class="list-inline-item"><a href="#32">恆</a></li>
    <li class="list-inline-item"><a href="#33">遯</a></li>
    <li class="list-inline-item"><a href="#34">大壯</a></li>
    <li class="list-inline-item"><a href="#35">晉</a></li>
    <li class="list-inline-item"><a href="#36">明夷</a></li>
    <li class="list-inline-item"><a href="#37">家人</a></li>
    <li class="list-inline-item"><a href="#38">睽</a></li>
    <li class="list-inline-item"><a href="#39">蹇</a></li>
    <li class="list-inline-item"><a href="#40">解</a></li>
    <li class="list-inline-item"><a href="#41">損</a></li>
    <li class="list-inline-item"><a href="#42">益</a></li>
    <li class="list-inline-item"><a href="#43">夬</a></li>
    <li class="list-inline-item"><a href="#44">姤</a></li>
    <li class="list-inline-item"><a href="#45">萃</a></li>
    <li class="list-inline-item"><a href="#46">升</a></li>
    <li class="list-inline-item"><a href="#47">困</a></li>
    <li class="list-inline-item"><a href="#48">井</a></li>
    <li class="list-inline-item"><a href="#49">革</a></li>
    <li class="list-inline-item"><a href="#50">鼎</a></li>
    <li class="list-inline-item"><a href="#51">震</a></li>
    <li class="list-inline-item"><a href="#52">艮</a></li>
    <li class="list-inline-item"><a href="#53">漸</a></li>
    <li class="list-inline-item"><a href="#54">歸妹</a></li>
    <li class="list-inline-item"><a href="#55">豐</a></li>
    <li class="list-inline-item"><a href="#56">旅</a></li>
    <li class="list-inline-item"><a href="#57">巽</a></li>
    <li class="list-inline-item"><a href="#58">兌</a></li>
    <li class="list-inline-item"><a href="#59">渙</a></li>
    <li class="list-inline-item"><a href="#60">節</a></li>
    <li class="list-inline-item"><a href="#61">中孚</a></li>
    <li class="list-inline-item"><a href="#62">小過</a></li>
    <li class="list-inline-item"><a href="#63">既濟</a></li>
    <li class="list-inline-item"><a href="#64">未濟</a></li>
</ul>

---

#### 乾，元亨，利貞。{#1}

> <span class="text-info">乾剛坤柔。</span>乾，馬王堆帛書作鍵。元，善也。貞，甲骨金文與鼎同，固也，定也，靜也。

初九，潛龍，勿用。

九二，見龍在田，利見大人。

九三，君子終日乾乾，夕惕若，厲无咎。

> 惕，帛書經傳作沂，讀為析，引申為安閒休息。淮南子人間篇「終日乾乾，以陽動也，夕惕若厲，以陰息也」，與帛書衷篇說同。

九四，或躍在淵，无咎。

> 或躍在淵，即或躍、或在淵。

九五，飛龍在天，利見大人。

上九，亢龍，有悔。

用九，見群龍无首，吉。

> 用九，帛書作迵九，迵即帛書內通字。无首即不爭，剛而能柔，強而不爭，故吉。

#### 坤，元亨，利牝馬之貞，君子有攸往，先迷後得主，利，西南得朋，東北喪朋，安貞吉。{#2}

> 坤，順也。利牝馬之貞，意謂跟隨而不爭先。先迷者，東北喪朋也，後得主者，西南得朋也，帛書衷篇「歲之義，始於東北，成於西南」，蓋卦氣說也。

初六，履霜，堅冰至。

> 坤在申位，當秋，故初六言履霜也。

六二，直方，大，不習，无不利。

> 即直方而大、而不習、而无不利。習，摺也，帛書衷篇即以折釋習。

六三，含章，可貞，或從王事，无成有終。

> 无成亦能有終，以含章也。

六四，括囊，无咎，无譽。

> 括囊，慎言也。

六五，黃裳，元吉。

上六，龍戰于野，其血玄黃。

> 血，疑讀為率，帥也。

用六，利永貞。

#### 屯，元亨，利貞，勿用有攸往，利建侯。{#3}

> <span class="text-info">有天地然後萬物生焉，盈天地之間者唯萬物，故受之以屯，屯者盈也，屯者物之始生也◎屯見而不失其居，蒙雜而著。</span>說文「屯，難也，象艸木之初生，屯然而難，从屮貫一，一，地也」。貞與往相對，當訓為定。

初九，磐桓，利居貞，利建侯。

六二，屯如邅如，乘馬班如，匪寇婚媾，女子貞不字，十年乃字。

> 屯如邅如，即屯而邅如，行止艱難之意。

六三，即鹿无虞，惟入于林中，君子幾不如舍，往吝。

> 鹿，當讀為麓。幾，危也，殆也。往吝，往則吝也。

六四，乘馬班如，求婚媾，往吉，无不利。

九五，屯其膏，小貞吉，大貞凶。

> 屯，積聚。膏，資財。小而貞則吉，大而貞則凶。

上六，乘馬班如，泣血漣如。

#### 蒙，亨，匪我求童蒙，童蒙求我，初筮告，再三瀆，瀆則不告，利貞。{#4}

> <span class="text-info">物生必蒙，故受之以蒙，蒙者蒙也，物之稺也。</span>蒙，蔽也，昧也。童，脫也，釋名「山無草木亦曰童」，管子「童山竭澤」屢見。吿，吉之訛也，帛書石經均作吉。

初六，發蒙，利用刑人，用說桎梏，以往吝。

> 發，啟發。刑，同型，與桎梏意近，法式、規矩也。說，讀為脫。

九二，包蒙吉，納婦吉，子克家。

> 包，鄭玄曰當作彪，文也。

六三，勿用取女，見金夫，不有躬，无攸利。

>  躬，信也，楚簡作躳，戰國古璽習見「中躳」即讀為忠信。

六四，困蒙，吝。

六五，童蒙，吉。

> 童，脫也。

上九，擊蒙，不利為寇，利禦寇。

> 擊，治也。

#### 需，有孚，光亨，貞吉，利涉大川。{#5}

> <span class="text-info">物稺不可不養也，故受之以需，需者飲食之道也◎需不進也，訟不親也。</span>需，須也，待也。孚，信也。光，大也。

初九，需于郊，利用恆，无咎。

> 爾雅「邑外謂之郊」。

九二，需于沙，小有言，終吉。

> 言，讀為愆，過失也，聞一多「易凡言有言，讀為有愆」。

九三，需于泥，致寇至。

六四，需于血，出自穴。

> 血，讀為洫，溝洫也。

九五，需于酒食，貞吉。

上六，入于穴，有不速之客三人來，敬之，終吉。

#### 訟，有孚窒惕，中吉，終凶，利見大人，不利涉大川。{#6}

> <span class="text-info">飲食必有訟，故受之以訟。</span>言止訟也。窒，制也，止也。惕，當訓為止息，帛書作寧。

初六，不永所事，小有言，終吉。

> 所，依楚簡讀為迕，迕事即逆事，訟事也。

九二，不克訟，歸而逋，其邑人三百戶，无眚。

> 逋，疑讀為捕，獲也。眚，災也。

六三，食舊德，貞厲，終吉，或從王事，无成。

> 食舊德，虧耗舊日之德也。

九四，不克訟，復即命，渝，安貞吉。

> 復，意同九二之歸。即，就也，從也。

九五，訟，元吉。

> 訟事，善則能吉也。

上九，或錫之鞶帶，終朝三褫之。

> 雖勝猶敗也。

#### 師，貞丈人吉，无咎。{#7}

> <span class="text-info">訟必有眾起，故受之以師，師者眾也◎比樂師憂。</span>言軍旅之事也。貞丈人吉，貞於丈人則吉。

初六，師出以律，否臧凶。

九二，在師，中吉，无咎，王三錫命。

> 中吉，中則能吉。錫，同賜。

六三，師或，輿尸，凶。

> 或，惑也。

六四，師左次，无咎。

> 帛書昭力篇「師也者，人之聚也，次也者，君之立（位）也，見事而能左其主，何咎之又（有）」，讀左為佐。

六五，田有禽，利執言，无咎，長子帥師，弟子輿尸，貞凶。

> 禽，獲也。

上六，大君有命，開國承家，小人勿用。

#### 比，吉，原筮，元永貞，无咎，不寧方來，後夫凶。{#8}

> <span class="text-info">眾必有所比，故受之以比，比者比也。</span>筮，疑讀為折，敗也，老子「大曰逝」帛書甲乙本作筮。帛書衷篇「比者，得之鮮也」，鮮，善也。

初六，有孚比之，无咎，有孚盈缶，終來有它，吉。

> 缶，疑讀為飽，从缶之字與从保之字通用，从保之字又與从包之字通用，莊子「此之謂葆光」，淮南子作珤。

六二，比之自內，貞吉。

> 貞，楚簡無。

六三，比之匪人。

> 匪人，不善之人。

六四，外比之，貞吉。

> 貞吉，楚簡作「亡不利」。

九五，顯比，王用三驅，失前禽，邑人不誡，吉。

> 誡，讀為戒，不加守戒，即顯示好生之德以示親比。

上六，比之无首，凶。

> 之，楚簡無。

#### 小畜，亨，密雲不雨，自我西郊。{#9}

> <span class="text-info">比必有所畜，故受之以小畜◎小畜寡<q>通顧，待也</q>也，履不處也。</span>自，於也，詩伐木「出自幽谷」，孟子作「出於幽谷」。

初九，復自道，何其咎，吉。

> 復，返也。

九二，牽復，吉。

> 牽，馬王堆作堅，堅決。

九三，輿說輻，夫妻反目。

> 輻，大畜九二作輹，當是，經典釋文又作輹，帛書作緮，輻屬之部，輹屬幽部，訓為車軸縛。

六四，有孚血去惕出，无咎。

> 血，當讀為窒。惕，止也。

九五，有孚攣如，富以其鄰。

> 攣如，牽繫貌。

上九，既雨既處，尚德載，婦貞厲，月幾望，君子征凶。

> 德，帛書漢簡均作得。載，蓄積。

#### 履虎尾，不咥人，亨。{#10}

> <span class="text-info">物畜然後有禮，故受之以履。</span>履，行也。尾，後也。

初九，素履，往无咎。

> 素，帛書作錯，離卦初九「履錯然」，當作踖，何晏「踧踖，恭敬之貌」。

九二，履道坦坦，幽人貞吉。

六三，眇能視，跛能履，履虎尾，咥人凶，武人為于大君。

> 為，帛書作迵，讀為用。

九四，履虎尾，愬愬，終吉。

> 愬愬，恐懼貌。

九五，夬履，貞厲。

> 夬，讀為快，肆意，縱逸。

上九，視履考祥，其旋元吉。

> 祥，徵兆。旋，轉也。

#### 泰，小往大來，吉，亨。{#11}

> <span class="text-info">履而泰然後安，故受之以泰，泰者通也◎否泰反其類也。</span>泰，通而泰，交而泰，非不變之泰。

初九，拔茅茹，以其彙，征吉。

> 拔茅而連及其類。

九二，包荒，用馮河，不遐遺，朋亡，得尚于中行。

> 遐，讀為假，大也。遺，漏失。尚，助也。中行，中道。

九三，无平不陂，无往不復，艱貞无咎，勿恤其孚，于食有福。

> 艱，讀為限，止也。恤，讀為窒，止息，終止。

六四，翩翩，不富以其鄰，不戒以孚。

> 翩翩，往來貌。戒，革也，改也，小過九四「往厲必戒」，帛書作革，古音均為職部見母。

六五，帝乙歸妹以祉，元吉。

> 祉，福也。

上六，城復于隍，勿用師，自邑告命，貞吝。

> 復，傾覆。

#### 否之匪人，不利君子貞，大往小來。{#12}

> <span class="text-info">物不可以終通，故受之以否。</span>言治否之理也。

初六，拔茅茹，以其彙，貞吉，亨。

六二，包承，小人吉，大人否亨。

六三，包羞。

九四，有命，无咎，疇離祉。

> 疇，讀為儔，眾也。離，依附。

九五，休否，大人吉，其亡其亡，繫于苞桑。

上九，傾否，先否後喜。

#### 同人于野，亨，利涉大川，利君子貞。{#13}

> <span class="text-info">物不可以終否，故受之以同人◎大有眾也，同人親也。</span>同人，和同於人也。野，野人也。

初九，同人于門，无咎。

六二，同人于宗，吝。

> 僅同宗之人，故吝。

九三，伏戎于莽，升其高陵，三歲不興。

> 此不能和同之敗也。

九四，乘其墉，弗克，攻吉。

> 墉，城垣也。克，勝也。

九五，同人，先號咷而後笑，大師克相遇。

> 此得勝後會師也。

上九，同人于郊，无悔。

#### 大有，元亨。{#14}

> <span class="text-info">與人同者物必歸焉，故受之以大有。</span>

初九，无交害，匪咎，艱則无咎。

> 艱，限也，止也。

九二，大車以載，有攸往，无咎。

九三，公用亨于天子，小人弗克。

九四，匪其彭，无咎。

> 彭，鼓聲也，匪其彭，不事聲張也。

六五，厥孚交如威如，吉。

> 厥孚，即有孚。交，讀為皎，昭然貌。

上九，自天祐之，吉，无不利。

#### 謙，亨，君子有終。{#15}

> <span class="text-info">有大者不可以盈，故受之以謙◎謙輕而豫怠也。</span>

初六，謙謙君子，用涉大川，吉。

六二，鳴謙，貞吉。

> 鳴，言辭也。

九三，勞謙，君子有終，吉。

六四，无不利，撝謙。

> 撝，揮散也，溥散其謙，無所往而不用謙。

六五，不富以其鄰，利用侵伐，无不利。

上六，鳴謙，利用行師征邑國。

#### 豫，利建侯行師。{#16}

> <span class="text-info">有大而能謙必豫，故受之以豫。</span>豫，象之大者，引伸之，凡大皆稱豫。

初六，鳴豫，凶。

六二，介于石，不終日，貞吉。

> 介，介特也。于，如也。貞，正也。

六三，盱豫悔，遲有悔。

> 盱，楚簡作可，漢簡作歌。有，當从楚簡作又。

九四，由豫，大有得，勿疑朋盍簪。

> 由，讀為尤，責罪。盍簪，讀為嗑譖，多言而譖己。

六五，貞疾，恆不死。

> 貞，正也。

上六，冥豫，成，有渝无咎。

> 冥，引申為消除。成，即有成，為无成之反。

#### 隨，元亨，利貞，无咎。{#17}

> <span class="text-info">豫必有隨，故受之以隨◎隨无故<q>事也，无故即宴息也</q>也，蠱則飭也。</span>

初九，官有渝，貞吉，出門交有功。

六二，係小子，失丈夫。

> 係，係屬，隨從。

六三，係丈夫，失小子，隨有求得，利居貞。

九四，隨有獲，貞凶，有孚，在道以明，何咎。

九五，孚于嘉，吉。

上六，拘係之，乃從維之，王用亨于西山。

> 楚簡作「係而拘之，縱乃攜之，王用享于西山」，指文王遭拘禁，被釋而有離心，於西山興師反商。

#### 蠱，元亨，利涉大川，先甲三日，後甲三日。{#18}

> <span class="text-info">以喜隨人者必有事，故受之以蠱，蠱者事也。</span>言拯弊救亂也。甲，疑讀為狎，習也。

初六，幹父之蠱，有子考，无咎，厲終吉。

> 幹，匡正。考，當讀為巧。

九二，幹母之蠱，不可貞。

九三，幹父之蠱，小有悔，无大咎。

六四，裕父之蠱，往見吝。

六五，幹父之蠱，用譽。

> 用，以，因而。

上九，不事王侯，高尚其事。

#### 臨，元亨，利貞，至于八月有凶。{#19}

> <span class="text-info">有事而後可大，故受之以臨，臨者大也◎臨觀之義，或與或求。</span>臨，監臨，居上治民也。八月，仲秋之月，禮記「是月也，殺氣浸盛，陽氣日衰」。

初九，咸臨，貞吉。

> 咸，帛書作禁，法也，則也。

九二，咸臨，吉，无不利。

六三，甘臨，无攸利，既憂之，无咎。

六四，至臨，无咎。

> 至，猶善也，見小雅節南山。

六五，知臨，大君之宜，吉。

上六，敦臨，吉，无咎。

#### 觀盥而不薦，有孚顒若。{#20}

> <span class="text-info">物大然後可觀，故受之以觀。</span>言觀仰之事也，帛書衷篇「觀之卦，盈而能乎」。盥，灌也，以鬱鬯灌地降神，論語八佾「禘自既灌而往者，吾不欲觀之矣」。薦，獻饗。

初六，童觀，小人无咎，君子吝。

六二，闚觀，利女貞。

六三，觀我生，進退。

六四，觀國之光，利用賓于王。

九五，觀我生，君子无咎。

上九，觀其生，君子无咎。

#### 噬嗑，亨，利用獄。{#21}

> <span class="text-info">可觀而後有所合，故受之以噬嗑，嗑者合也◎噬嗑食也，賁无<q>通橆，豐也</q>色也。</span>卦畫象形，「頤中有物」，言施用刑法也。

初九，屨校滅趾，无咎。

> 屨，足。校，木製刑具。滅，傷。

六二，噬膚，滅鼻，无咎。

六三，噬腊肉，遇毒，小吝，无咎。

九四，噬乾胏，得金矢，利艱貞，吉。

> 馬融「有骨之謂胏」。艱，讀為限。

六五，噬乾肉，得黃金，貞厲无咎。

上九，何校滅耳，凶。

> 何，荷也。

#### 賁，亨，小利有攸往。{#22}

> <span class="text-info">物不可以苟合而已，故受之以賁，賁者飾也。</span>言文飾修美也。

初九，賁其趾，舍車而徒。

> 趾，喻行走。舍車而徒，敬也。

六二，賁其須。

九三，賁如濡如，永貞吉。

> 濡如，澤及他人也。

六四，賁如皤如，白馬翰如，匪寇婚媾。

> 皤，白也。翰，高也。

六五，賁于丘園，束帛戔戔，吝，終吉。

> 賁，於此有耕作意，帛書作蘩，繁殖也。戔戔，少貌。

上九，白賁，无咎。

#### 剝，不利有攸往。{#23}

> <span class="text-info">致飾然後亨則盡矣，故受之以剝，剝者剝也◎剝爛<q>落也</q>也，復反也。</span>不利有攸往，往則陽窮也。

初六，剝牀以足，蔑貞，凶。

> 牀，疑讀為壯，壯，陽也，古籍中牀壯通用，如大壯，帛書衷篇即作牀。蔑，通滅。貞，正也。

六二，剝牀以辨，蔑貞，凶。

> 辨，通半，中也，下卦之中也。莊子大宗師「夜半有力者負之而走」，即夜中也。

六三，剝之，无咎。

> 之，馬王堆本無。

六四，剝牀以膚，凶。

> 上卦亦外卦，膚，表也。

六五，貫魚，以宮人寵，无不利。

> 貫魚，五陰形似也。宮人，女性。

上九，碩果不食，君子得輿，小人剝廬。

> 食，蝕也。

#### 復，亨，出入无疾，朋來无咎，反復其道，七日來復，利有攸往。{#24}

> <span class="text-info">物不可以終盡，剝窮上反下，故受之以復。</span>

初九，不遠復，无祇悔，元吉。

> 祇，病也。

六二，休復，吉。

六三，頻復，厲无咎。

> 頻，讀為擯，棄也。

六四，中行，獨復。

六五，敦復，无悔。

上六，迷復，凶，有災眚，用行師，終有大敗，以其國，君凶，至于十年不克征。

> 以，治也，治其國則君凶也。

#### 无妄，元亨，利貞，其匪正有眚，不利有攸往。{#25}

> <span class="text-info">復則不妄矣，故受之以无妄◎大畜時也，无妄災也。</span>

初九，无妄，往吉。

六二，不耕穫，不菑畬，則利有攸往。

六三，无妄之災，或繫之牛，行人之得，邑人之災。

九四，可貞，无咎。

九五，无妄之疾，勿藥有喜。

> 喜，楚簡作菜，疑喜讀為譆，菜讀為㥒，皆痛、恨義，即有勿藥之痛。

上九，无妄，行有眚，无攸利。

#### 大畜，利貞，不家食，吉，利涉大川。{#26}

> <span class="text-info">有无妄然後可畜，故受之以大畜。</span>不家食，即不稼而食。

初九，有厲，利己。

九二，輿說輹。

九三，良馬逐，利艱貞，曰閑輿衛，利有攸往。

> 曰閑輿衛，帛書昭力篇作「闌輿之衛」，闌輿即偃武修文，以德服人。

六四，童牛之牿，元吉。

> 童，脫也。牿，牛馬牢也。

六五，豶豕之牙，吉。

> 豶，帛書作哭，帛書昭力篇「夫豕之牙成而不用者也，又笑而後見，言國修兵不戰而威之謂也」，哭、笑皆「文」字之訛。

上九，何天之衢，亨。

> 何，荷也。衢，依楚簡讀為休，訓為慶，吉慶、福祿、福佑也。

#### 頤，貞吉，觀頤，自求口實。{#27}

> <span class="text-info">物畜然後可養，故受之以頤，頤者養也◎大過顛<q>殞也</q>也，頤養正也。</span>

初九，舍爾靈龜，觀我朵頤，凶。

六二，顛頤，拂經，于丘頤，征凶。

> 顛，可讀為慎，六四同。拂，當讀為弗，六三同。丘，楚簡帛書均作北，讀為背。

六三，拂頤，貞凶，十年勿用，无攸利。

六四，顛頤，吉，虎視眈眈，其欲逐逐，无咎。

六五，拂經，居貞，吉，不可涉大川。

上九，由頤，厲吉，利涉大川。

#### 大過，棟橈，利有攸往，亨。{#28}

> <span class="text-info">不養則不可動，故受之以大過。</span>大過為埋葬之象，上兑為澤，墓穴也，下巽為木，棺椁也。

初六，藉用白茅，无咎。

九二，枯楊生稊，老夫得其女妻，无不利。

九三，棟橈，凶。

九四，棟隆，吉，有它，吝。

> 它，蛇本字，引申為邪、不正，玉篇「它，非也」，法言「君子正而不它」。

九五，枯楊生華，老婦得其士夫，无咎无譽。

上六，過涉滅頂，凶，无咎。

#### 習坎，有孚，維心亨，行有尚。{#29}

> <span class="text-info">物不可以終過，故受之以坎，坎者陷也◎離上而坎下也。</span>坎，陷也，引申為險，帛書作贛，可通。

初六，習坎，入于坎窞，凶。

九二，坎有險，求小得。

六三，來之坎坎，險且枕，入于坎窞，勿用。

> 九二「坎有險」，帛書作訦，則此枕即訦，險也。

六四，樽酒，簋貳，用缶，納約自牖，終无咎。

> 此文王拘於羑里之事也，樽酒、簋貳、用缶，陋也。約，依王弼注，簡約也。牖，即羑里也。

九五，坎不盈，祇既平，无咎。

上六，係用徽纆，寘于叢棘，三歲不得，凶。

> 此亦文王之事也，叢棘，鄭眾、鄭玄以為周禮秋官朝士之左右「九棘」，禮記王制稱為棘木，即王之外朝，司寇審理獄訟之處，而文王「拘之於牖里之庫」，庫亦獄也，同為外朝九棘。又文王七年而後免，故曰三歲不得。

#### 離，利貞，亨，畜牝牛，吉。{#30}

> <span class="text-info">陷必有所麗，故受之以離，離者麗也。</span>離，明也，麗也。畜，順從、馴服貌。

初九，履錯然，敬之，无咎。

> 錯，帛書作昔，當讀為踖，謹慎貌，見履卦初九。

六二，黃離，元吉。

九三，日昃之離，不鼓缶而歌則大耊之嗟，凶。

九四，突如其來如，焚如，死如，棄如。

六五，出涕沱若，戚嗟若，吉。

上九，王用出征，有嘉，折首，獲匪其醜，无咎。

#### 咸，亨，利貞，取女吉。{#31}

> <span class="text-info">有天地然後有萬物，有萬物然後有男女，有男女然後有夫婦，有夫婦然後有父子，有父子然後有君臣，有君臣然後有上下，有上下然後禮義有所錯◎咸速也，恆久也。</span>言男女交感也。

初六，咸其拇。

六二，咸其腓，凶，居吉。

九三，咸其股，執其隨，往吝。

> 股，楚簡帛書作腓。隨，依俞樾作骽，即腿。往，楚簡帛書均無。

九四，貞吉，悔亡，憧憧往來，朋從爾思。

九五，咸其脢，无悔。

> 脢，帛書作股，實為脰，王弼注「脢者，心之上，口之下」。

上六，咸其輔、頰、舌。

#### 恆，亨，无咎，利貞，利有攸往。{#32}

> <span class="text-info">夫婦之道不可以不久也，故受之以恆，恆者久也。</span>言恆久之道，帛書衷篇「恆言不已」。利有攸往，楚簡無。

初六，浚恆，貞凶，无攸利。

> 浚，楚簡作㪫，即濬，疏通也，帛書作敻，遠也。

九二，悔亡。

九三，不恆其德，或承之羞，貞吝。

九四，田无禽。

六五，恆其德，貞，婦人吉，夫子凶。

上六，振恆，凶。

> 振，動也，搖也。

#### 遯，亨，小利貞。{#33}

> <span class="text-info">物不可以久居其所，故受之以遯，遯者退也◎大壯則止，遯則退也。</span>

初六，遯尾，厲，勿用有攸往。

> 尾，後也。

六二，執之用黃牛之革，莫之勝，說。

> 說，讀為脫，即遯也。

九三，係遯，有疾厲，畜臣妾吉。

> 係遯，即六二「用黃牛之革執之」也。

九四，好遯，君子吉，小人否。

九五，嘉遯，貞吉。

上九，肥遯，无不利。

> 肥，同飛。

#### 大壯，利貞。{#34}

> <span class="text-info">物不可以終遯，故受之以大壯。</span>

初九，壯于趾，征凶，有孚。

> 孚，帛書、阜陽竹簡作復，遏也。

九二，貞吉。

九三，小人用壯，君子用罔，貞厲，羝羊觸藩，羸其角。

> 罔，帛書作亡。觸藩，帛書衷篇「剛之失也，動而不能靜者也」。

九四，貞吉，悔亡，藩決不羸，壯于大輿之輹。

六五，喪羊于易，无悔。

> 无悔，疑應為有悔，小象「位不當也」，旅卦上九「喪牛于易，凶」，顧頡剛以為商祖王亥喪牛羊於有易後被殺之事。

上六，羝羊觸藩，不能退，不能遂，无攸利，艱則吉。

#### 晉，康侯用錫馬蕃庶，晝日三接。{#35}

> <span class="text-info">物不可以終壯，故受之以晉，晉者進也◎晉晝也，明夷誅也。</span>康侯，顧頡剛以為衛康叔。錫，同惕，訓為止、息。

初六，晉如摧如，貞吉，罔孚，裕无咎。

> 摧，廣雅「折也」，帛書作浚，伏也。

六二，晉如愁如，貞吉，受茲介福，于其王母。

> 愁，當讀為愀，恭謹貌，帛書衷篇「所以辟怒也」。母，疑讀為謀或誨。

六三，眾允，悔亡。

九四，晉如鼫鼠，貞厲。

六五，悔亡，失得，勿恤，往吉，无不利。

> 恤，停止。

上九，晉其角，維用伐邑，厲吉，无咎，貞吝。

#### 明夷，利艱貞。{#36}

> <span class="text-info">進必有所傷，故受之以明夷，夷者傷也。</span>初二言文王蒙難，三四言文王謀商，五言箕子，六言紂王。

初九，明夷于飛，垂其翼，君子于行，三日不食，有攸往，主人有言。

六二，明夷，夷于左股，用拯馬壯，吉。

九三，明夷于南狩，得其大首，不可疾，貞。

六四，入于左腹，獲明夷之心，于出門庭。

六五，箕子之明夷，利貞。

上六，不明，晦，初登于天，後入于地。

#### 家人，利女貞。{#37}

> <span class="text-info">傷於外者必反於家，故受之以家人◎睽外也，家人內也。</span>

初九，閑有家，悔亡。

> 閑，闌也，防也。有，讀為於。

六二，无攸遂，在中饋，貞吉。

九三，家人嗃嗃，悔厲，吉，婦子嘻嘻，終吝。

> 嗃嗃，馬融「悦樂自得貌」。婦子嘻嘻，婦與子亂也。

六四，富家，大吉。

九五，王假有家，勿恤，吉。

> 假，至也。有，讀為於。

上九，有孚，威如，終吉。

#### 睽，小事吉。{#38}

> <span class="text-info">家道窮必乖，故受之以睽，睽者乖也。</span>

初九，悔亡，喪馬，勿逐，自復，見惡人，无咎。

九二，遇主于巷，无咎。

六三，見輿曳，其牛掣，其人天且劓，无初有終。

九四，睽孤，遇元夫，交孚，厲无咎。

六五，悔亡，厥宗噬膚，往何咎。

> 厥，帛書作登，楚簡作陞，本字當作升，與厥之古文「氒」形近而訛。

上九，睽孤，見豕負塗，載鬼一車，先張之弧，後說之弧，匪寇婚媾，往遇雨則吉。

> 鬼，屈萬里以為鬼方之人。弧，釋文作壺。

#### 蹇，利西南，不利東北，利見大人，貞吉。{#39}

> <span class="text-info">乖必有難，故受之以蹇，蹇者難也◎解緩也，蹇難也。</span>據後天八卦卦氣說，西南陽氣衰退而陰氣漸長，東北則反之，易扶陽抑陰，故以為蹇難。

初六，往蹇，來譽。

> 譽，帛書作輿。

六二，王臣蹇蹇，匪躬之故。

九三，往蹇，來反。

> 反，變也。

六四，往蹇，來連。

> 連，輦也。

九五，大蹇，朋來。

上六，往蹇，來碩，吉，利見大人。

#### 解，利西南，无所往，其來復吉，有攸往，夙吉。{#40}

> <span class="text-info">物不可以終難，故受之以解，解者緩也。</span>夙，楚簡帛書作宿，停留也。

初六，无咎。

九二，田獲三狐，得黃矢，貞吉。

六三，負且乘，致寇至，貞吝。

> 負，負者，小人也。且，若、如。

九四，解而拇，朋至斯孚。

> 而，楚簡帛書作其。拇，疑讀為侮。斯，帛書作此，朋至斯孚，即至此朋孚。

六五，君子維有解，吉，有孚于小人。

上六，公用射隼于高墉之上，獲之，无不利。

#### 損，有孚，元吉，无咎可貞，利有攸往，曷之用，二簋可用享。{#41}

> <span class="text-info">緩必有所失，故受之以損◎損益盛衰之始也。</span>曷之用，即用曷。二簋，即坎卦六四之簋二，喻微薄也。享，獻也。

初九，已事遄，往无咎，酌損之。

> 已，虞翻讀為祀，祀事於毛詩中屢見。遄，帛書作端，正也。

九二，利貞，征凶，弗損益之。

六三，三人行則損一人，一人行則得其友。

六四，損其疾，使遄有喜，无咎。

> 使，帛書作事。

六五，或益之十朋之龜，弗克違，元吉。

上九，弗損益之，无咎，貞吉，利有攸往，得臣无家。

> 利，帛書無。臣，帛書作僕。

#### 益，利有攸往，利涉大川。{#42}

> <span class="text-info">損而不已必益，故受之以益。</span>

初九，利用為大作，元吉，无咎。

六二，或益之十朋之龜，弗克違，永貞，吉，王用享于帝，吉。

> 用，以，下省「之」字，即龜也。享，享祭。

六三，益之用凶事，无咎，有孚，中行，告公用圭。

> 中行，中道。禮記郊特牲「大夫執圭而使，所以示信也」。

六四，中行，告公從，利用為依遷國。

> 從，聽從、順從。依，讀為哀，即凶事也，帛書作家，讀為假，病也。國，原當為邦，避高祖諱也。

九五，有孚，惠心，勿問，元吉，有孚，惠我德。

> 惠，仁、愛，惠心，即惠於心。問，讀為聞。

上九，莫益之，或擊之，立心勿恆，凶。

> 立心，即位與心。

#### 夬，揚于王庭，孚號有厲，告自邑，不利即戎，利有攸往。{#43}

> <span class="text-info">益而不已必決，故受之以夬，夬者決也◎姤遇也，柔遇剛也，夬決也，剛決柔也，君子道長，小人道憂也。</span>夬，即「缺」本字。號，遞之訛也，上六同，說文「遞，更易也」。即，帛書作節，止也。

初九，壯于前趾，往不勝，為咎。

九二，惕號，莫夜，有戎，勿恤。

> 惕，楚簡作啼。夜，楚簡作譽。恤，止也。

九三，壯于頄，有凶，君子夬夬，獨行，遇雨若濡，有慍，无咎。

> 頄，顴骨。夬夬，受傷貌。獨，疑讀為躅，謹慎貌。若，而。濡，遲滯，停留。慍，楚簡作礪，當讀為厲。

九四，臀无膚，其行次且，牽羊，悔亡，聞言，不信。

> 次且，即趑趄。牽，楚簡作喪。聞，讀為昏。

九五，莧陸夬夬，中行，无咎。

上六，无號，終有凶。

#### 姤，女壯，勿用取女。{#44}

> <span class="text-info">決必有遇，故受之以姤，姤者遇也。</span>

初六，繫于金柅，貞吉，有攸往，見凶，羸豕孚蹢躅。

> 柅，止車木。羸，縲也。孚，誠也。

九二，包有魚，无咎，不利賓。

> 包，讀為䍖、罦，網也。賓，擯也。

九三，臀无膚，其行次且，厲，无大咎。

九四，包无魚，起凶。

> 起，帛書作正，楚簡作已，征也。

九五，以杞包瓜，含章，有隕自天。

> 杞，杞柳之筐也。隕，楚簡作愪，憂也。

上九，姤其角，吝，无咎。

> 姤，讀為遘，遇也，帛書衷篇「是故鍵之炕龍，壯之觸蕃，句之離角，鼎之折足，酆之虛盈，五繇者，剛之失也，動而不能靜者也」，離即遇也。角，剛之象也。

#### 萃，亨，王假有廟，利見大人，亨，利貞，用大牲，吉，利有攸往。{#45}

> <span class="text-info">物相遇而後聚，故受之以萃，萃者聚也◎萃聚而升不來也。</span>亨，楚簡帛書均無。假，格也，格，至也。有，楚簡帛書作于。

初六，有孚不終，乃亂乃萃，若號，一握為笑，勿恤，往无咎。

> 乃，攸之訛也。號，遞也。握，當讀為屋。

六二，引吉，无咎，孚乃利用禴。

> 引，長也，此處意為引孚。禴，殷之春祭也。

六三，萃如嗟如，无攸利，往无咎，小吝。

九四，大吉，无咎。

> 小吝，小則吝也，大吉，大則吉也。

九五，萃有位，无咎，匪孚，元永貞，悔亡。

> 有位，有位之人也。无咎，疑作「為咎」，見夬卦初九。

上六，齎咨涕洟，无咎。

> 齎咨，嗟嘆貌。自目曰涕，自鼻曰洟。

#### 升，元亨，用見大人，勿恤，南征吉。{#46}

> <span class="text-info">聚而上者謂之升，故受之以升。</span>用，釋文或作利，帛書即作利。

初六，允升，大吉。

> 允，信也，誠也。

九二，孚乃利用禴，无咎。

九三，升虛邑。

六四，王用亨于岐山，吉，无咎。

> 亨，讀為享，獻享，祭祀。

六五，貞吉，升階。

上六，冥升，利于不息之貞。

> 冥，暗也，引申為消除、結束，見豫卦上六。不息，不止也。

#### 困，亨，貞大人吉，无咎，有言不信。{#47}

> <span class="text-info">升而不已必困，故受之以困◎井通而困相遇<q>應作不遇</q>也。</span>

初六，臀困于株木，入于幽谷，三歲不覿。

> 臀，帛書作辰，疑讀為身。覿，當讀為遂，通達。帛書後有「凶」字。

九二，困于酒食，朱紱方來，利用享祀，征凶，无咎。

> 朱紱，借指高官。无咎，疑當作為咎。

六三，困于石，據于蒺蔾，入于其宮，不見其妻，凶。

九四，來徐徐，困于金車，吝，有終。

九五，劓刖，困于赤紱，乃徐有說，利用祭祀。

> 劓刖，釋文或作臲卼，不安貌，帛書作貳椽，當讀為貳端，即首鼠兩端之「兩端」。乃，猶若也。說，脫也。

上六，困于葛藟，于臲卼，曰動，悔，有悔，征吉。

> 于，以、而。有，楚簡作又。

#### 井改，邑不改，井，无喪无得，往來井井，汔至，亦未繘井，羸其瓶，凶。{#48}

> <span class="text-info">困乎上者必反下，故受之以井。</span>汔，幾、近。繘，讀為矞，穿也，出也。羸，帛書、蜀才本作累，拘系、纏繞。

初六，井泥，不食，舊井，无禽。

> 泥，楚簡作替，堙塞。

九二，井谷射，鮒甕敝漏。

> 射，釋文「音亦，厭也」，谷射，即射谷。鮒，帛書作付，本字當作柎，即井蓋。甕，帛書作唯。漏，楚簡作縷，阜陽簡作屢，帛書作句，疑本字作簍。

九三，井渫，不食，為我心惻，可用汲，王明，並受其福。

> 渫，狎也，汙也。王，大也。

六四，井甃，无咎。

> 甃，以磚修井。

九五，井冽，寒泉食。

> 寒，讀為㩃，即搴，取也。

上九，井收，勿幕，有孚，元吉。

> 收，楚簡作朻，當讀為糾。

#### 革，己日乃孚，元亨利貞，悔亡。{#49}

> <span class="text-info">井道不可不革，故受之以革◎革去故也，鼎取新也。</span>己，當從楚簡作改，改日，修曆也。

初九，鞏用黃牛之革。

> 鞏，固也。

六二，己日乃革之，征吉，无咎。

九三，征凶，貞厲，革言三就，有孚。

> 貞厲，楚簡無。言，語助也。就，成也。

九四，悔亡，有孚，改命，吉。

九五，大人虎變，未占，有孚。

> 變，革也。占，口授，此指宣傳。

上六，君子豹變，小人革面，征凶，居貞吉。

> 居貞則吉，征則凶也。

#### 鼎，元吉，亨。{#50}

> <span class="text-info">革物者莫若鼎，故受之以鼎。</span>卦畫象形，初六似足，二三四為腹，六五似耳，上九為蓋。

初六，鼎顛趾，利出否，得妾以其子，无咎。

> 顛，倒也。否，廢物。

九二，鼎有實，我仇有疾，不我能即，吉。

> 即，節也，制約。

九三，鼎耳革，其行塞，雉膏不食，方雨虧悔，終吉。

> 革，脫落。雉膏，美食。虧，減少。悔，讀為晦，陰霾。

九四，鼎折足，覆公餗，其形渥，凶。

> 餗，亦食也。渥，讀為齷，迫也，瘦也，

六五，鼎黃耳金鉉，利貞。

> 鉉，所以舉鼎也。

上九，鼎玉鉉，大吉，无不利。

> 帛書二三子篇作「鼎玉鼏」，即玉蓋，喻賢輔也。

#### 震，亨，震來虩虩，笑言啞啞，震驚百里，不喪匕鬯。{#51}

> <span class="text-info">主器者莫若長子，故受之以震，震者動也◎震起也，艮止也。</span>震，動也，帛書作辰。虩虩，恐懼貌。啞啞，笑聲。匕鬯，祭祀之物也。

初九，震來虩虩，後笑言啞啞，吉。

六二，震來，厲，億喪貝，躋于九陵，勿逐，七日得。

> 億，度也。

六三，震蘇蘇，震行，无眚。

九四，震遂，泥。

> 遂，成也。泥，滯也。

六五，震往來，厲，億无喪，有事。

上六，震索索，視矍矍，征凶，震不于其躬，于其鄰，无咎，婚媾有言。

> 索索，畏縮不前。矍矍，驚惶貌。

#### 艮其背，不獲其身，行其庭，不見其人，无咎。{#52}

> <span class="text-info">物不可以終動，止之故受之以艮，艮者止也。</span>艮，限也，止也。

初六，艮其趾，无咎，利永貞。

六二，艮其腓，不拯其隨，其心不快。

> 拯，讀作升。隨，腿也，見咸卦九三。快，楚簡作悸，放肆、縱情。

九三，艮其限，列其夤，厲，薰心。

> 限，界也，此處指腰。列，同裂。夤，夾脊肉。薰，疑讀為昏。

六四，艮其身，无咎。

> 身，楚簡作躳，帛書作躬，通肱，臂也。

六五，艮其輔，言有序，悔亡。

上九，敦艮，吉。

> 敦，崇尚、注重。

#### 漸，女歸，吉，利貞。{#53}

> <span class="text-info">物不可以終止，故受之以漸，漸者進也◎歸妹女之終也，漸女歸待男行也。</span>

初六，鴻漸于干，小子厲，有言，无咎。

> 干，讀為澗。无咎，各本及帛書皆同，唯楚簡作「不冬」，當是。

六二，鴻漸于磐，飲食衎衎，吉。

> 磐，當讀為阪，堤垻。衎衎，和樂貌。

九三，鴻漸于陸，夫征不復，婦孕不育，凶，利禦寇。

> 夫征不復，動而不止，婦孕不育，靜而不動，皆非漸之道。

六四，鴻漸于木，或得其桷，无咎。

> 桷，帛書作寇，後更有「愨」字。

九五，鴻漸于陵，婦三歲不孕，終莫之勝，吉。

上九，鴻漸于陸，其羽可用為儀，吉。

> 羽，引申為飛翔。

#### 歸妹，征凶，无攸利。{#54}

> <span class="text-info">進必有所歸，故受之以歸妹。</span>帛書衷篇「歸妹以正女也」。

初九，歸妹以娣，跛能履，征吉。

> 娣，女弟也。

九二，眇能視，利幽人之貞。

六三，歸妹以須，反歸以娣。

> 須，荀爽陸績作嬬，帛書同，廣雅「妻謂之嬬」，正室也。

九四，歸妹愆期，遲歸有時。

> 時，通伺，候也。

六五，帝乙歸妹，其君之袂不如其娣之袂良，月幾望，吉。

> 幾，帛書荀爽本作既，既望，月十六至廿二、三日。

上六，女承筐无實，士刲羊无血，无攸利。

#### 豐，亨，王假之，勿憂，宜日中。{#55}

> <span class="text-info">得其所歸者必大，故受之以豐，豐者大也◎豐多故也，親寡旅也。</span>假，大也。帛書二三子篇「此言盛也勿憂，用賢弗害也，日中而盛，用賢弗害，其亨亦宜矣」。

初九，遇其配主，雖旬无咎，往有尚。

> 配，讀作媺，通美，帛書作肥，鄭玄虞翻作妃，三字旁紐迭韻。旬，讀為均。尚，助也。

六二，豐其蔀，日中見斗，往得，疑疾，有孚發若，吉。

> 蔀，覆曖也。

九三，豐其沛，日中見沬，折其右肱，无咎。

> 沛，讀為旆，幡幔。沬，九家易「斗杓後小星」。肱，臂也。

九四，豐其蔀，日中見斗，遇其夷主，吉。

> 夷，楚簡隸定作仁，說文「古文仁，或从尸」。帛書缪和篇「見夷主者，其始夢兆而亟見之者也，其秦缪公、荊莊、晉文、齊桓是也」。

六五，來章，有慶譽，吉。

> 章，彰也。

上六，豐其屋，蔀其家，闚其戶，闃其无人，三歲不覿，凶。

> 屋，讀為幄。闃，靜也。覿，讀為遂，通達。

#### 旅，小亨，旅貞吉。{#56}

> <span class="text-info">窮大者必失其居，故受之以旅。</span>

初六，旅瑣瑣，斯其所取災。

> 斯，楚簡帛書作此。

六二，旅即次，懷其資，得童僕貞。

> 即，楚簡帛書作既，訓失。次，舍，留宿之所。懷，通饋。童僕貞，楚簡作「得童僕之貞」，九三同。

九三，旅焚其次，喪其童僕貞，厲。

九四，旅于處，得其資斧，我心不快。

> 資斧，資財，帛書昭力篇「旅之資斧，商夫之義也」。

六五，射雉一矢，亡，終以譽命。

> 亡，失也。命，名也。

上九，鳥焚其巢，旅人先笑，後號咷，喪牛于易，凶。

> 喪牛于易，見大壯卦六五。

#### 巽，小亨，利有攸往，利見大人。{#57}

> <span class="text-info">旅而无所容，故受之以巽，巽者入也◎兌見而巽伏也。</span>巽，即選，入也，引申為伏、順。

初六，進退，利武人之貞。

> 進退，進或退也。

九二，巽在牀下，用史巫紛若，吉，无咎。

> 在，於。

九三，頻巽，吝。

> 頻，當讀為擯。

六四，悔亡，田獲三品。

九五，貞吉，悔亡，无不利，无初有終，先庚三日，後庚三日，吉。

> 庚，疑讀為賡，量度、籌畫，廣雅「賡，經也」。

上九，巽在牀下，喪其資斧，貞凶。

#### 兌，亨，利貞。{#58}

> <span class="text-info">入而後說之，故受之以兌，兌者說也。</span>兌，現也，引申為悅。

初九，和兌，吉。

> 和，帛書作休。

九二，孚兌，吉，悔亡。

六三，來兌，凶。

九四，商兌未寧，介疾有喜。

> 商，度也。介，舍、止息。

九五，孚于剝，有厲。

上六，引兌。

> 引，帛書作景，大也。

#### 渙，亨，王假有廟，利涉大川，利貞。{#59}

> <span class="text-info">說而後散之，故受之以渙，渙者離也◎渙離也，節止也。</span>渙，本字作奐，指文采奐美。

初六，用拯馬壯，吉。

> 楚簡帛書無「用」，後多「悔亡」。

九二，渙，奔其机，悔亡。

> 帛書缪和篇「渙者，散也，賁階，幾也，時也，古之君子時福至則進取，時亡則以讓」。

六三，渙其躬，无悔。

六四，渙其群，元吉，渙有丘，匪夷所思。

> 丘，居也，邑也。

九五，渙汗，其大號，渙王居，无咎。

> 渙汗其大號，帛書作「渙其肝，大號」，二三子篇「奐，大美也，肝，言其內，其內大美，其外必有大聲問」。王居，王宮。

上九，渙，其血去逖出，无咎。

> 血，讀為窒。逖，讀為惕。

#### 節，亨，苦節，不可貞。{#60}

> <span class="text-info">物不可以終離，故受之以節。</span>

初九，不出戶庭，无咎。

> 不出戶庭，帛書作「不出戶牖」，繫辭「亂之所生也，則言語以為階」，此處指口。

九二，不出門庭，凶。

六三，不節若，則嗟若，无咎。

六四，安節，亨。

九五，甘節，吉，往有尚。

上六，苦節，貞凶，悔亡。

#### 中孚，豚魚吉，利涉大川，利貞。{#61}

> <span class="text-info">節而信之，故受之以中孚◎小過過也，中孚信也。</span>豚魚，王引之以為禮之薄者，疑豚讀為遯，魚通吾，古魚吾同音，吾通圄，抵禦。

初九，虞吉，有它不燕。

> 虞，安也。燕，帛書作寧。

九二，鶴鳴在陰，其子和之，我有好爵，吾與爾靡之。

> 陰，通蔭。爵，指代酒。靡，讀為分。

六三，得敵，或鼓或罷，或泣或歌。

六四，月幾望，馬匹亡，无咎。

> 月幾望，見歸妹卦六五。

九五，有孚攣如，无咎。

> 攣如，帛書攣作論，即綸，見小畜九五。

上九，翰音登于天，貞凶。

> 翰，高飛也。

#### 小過，亨，利貞，可小事，不可大事，飛鳥遺之音，不宜上，宜下，大吉。{#62}

> <span class="text-info">有其信者必行之，故受之以小過。</span>遺，留也，止也。之，猶於也。音，通蔭，左傳文十七年「鹿死不擇音」。

初六，飛鳥，以凶。

> 以，讀為有。

六二，過其祖，遇其妣，不及其君，遇其臣，无咎。

> 過與不及，皆小過也。

九三，弗過，防之，從，或戕之，凶。

> 從，讀為縱。或，有。

九四，无咎，弗過，遇之，往厲，必戒，勿用，永貞。

> 戒，當讀為革，改也。

六五，密雲不雨，自我西郊，公弋，取彼在穴。

上六，弗遇，過之，飛鳥，離之凶，是謂災眚。

> 離，讀為罹。

#### 既濟，亨，小利貞，初吉，終亂。{#63}

> <span class="text-info">有過物者必濟，故受之以既濟◎既濟定也，未濟男之窮也。</span>

初九，曳其輪，濡其尾，无咎。

> 言小狐也。輪，讀為淪，落河也。

六二，婦喪其茀，勿逐，七日得。

> 王引之「蓋日之數十，五日而得其半，不及半則稱三日，過半則稱七日，欲明失而復得，多不至十日，則云七日得」。

九三，高宗伐鬼方，三年克之，小人勿用。

> 三年方克，以用小人也。

六四，繻有衣，袽，終日，戒。

> 繻有衣，即衣有繻，繻，繒采色。袽，敝衣也。終日，猶良久也。戒，疑讀為革。

九五，東鄰殺牛，不如西鄰之禴祭，實受其福。

上六，濡其首，厲。

#### 未濟，亨，小狐汔濟，濡其尾，无攸利。{#64}

> <span class="text-info">物不可窮也，故受之以未濟終焉。</span>帛書二三子篇「此言始易而終難也」。

初六，濡其尾，吝。

九二，曳其輪，貞吉。

六三，未濟，征凶，利涉大川。

九四，貞吉，悔亡，震用伐鬼方，三年，有賞于大國。

> 震，當作岐，用，周之訛也。大國，大邑商也。

六五，貞吉，无悔，君子之光，有孚，吉。

上九，有孚于飲酒，无咎，濡其首，有孚，失是。

> 濡其首，醉酒也。是，則也。