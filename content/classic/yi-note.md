---
title: "周易筆記"
date: 2020-10-16T18:34:07+08:00
weight: 120
draft: false
---

<p class="lead text-success text-success">乾，元亨，利貞。</p>

> 剛健，善則能通，利貞定而不爭。乾，馬王堆帛書作鍵。元，善也。貞，甲骨金文與鼎同，固也，定也，靜也。

初九，潛龍，勿用。

九二，見龍在田，利見大人。

九三，君子終日乾乾，夕惕若，厲无咎。

> 惕，帛書經傳作沂，讀為析，引申為安閒休息。淮南子人間篇「終日乾乾，以陽動也，夕惕若厲，以陰息也」，與帛書衷篇說同。

九四，或躍在淵，无咎。

> 或躍在淵，即或躍、或在淵。

九五，飛龍在天，利見大人。

上九，亢龍，有悔。

用九，見群龍无首，吉。

> 用九，帛書作迵九，迵即帛書內通字。无首即不爭，剛而能柔，強而不爭，故吉。

<p class="lead text-success">坤，元亨，利牝馬之貞，君子有攸往，先迷後得主，利，西南得朋，東北喪朋，安貞吉。</p>

> 坤，順也。利牝馬之貞，意謂跟隨而不爭先。西南得朋，東北喪朋，帛書衷篇「歲之義，始於東北，成於西南」，蓋卦氣說也。

初六，履霜，堅冰至。

六二，直方，大，不習，无不利。

> 即直方而大、而不習、而无不利。習，摺也，帛書衷篇即以折釋習。

六三，含章可貞，或從王事，无成有終。

> 无成亦能有終，以含章也。

六四，括囊，无咎，无譽。

> 括囊，慎言也。

六五，黃裳，元吉。

上六，龍戰于野，其血玄黃。

> 血，疑讀為率，帥也。

用六，利永貞。

<p class="lead text-success">屯，元亨，利貞，勿用有攸往，利建侯。</p>

> 說文「屯，難也，象艸木之初生，屯然而難，从屮貫一，一，地也」。貞與往相對，當訓為定。

初九，磐桓，利居貞，利建侯。

六二，屯如邅如，乘馬班如，匪寇婚媾，女子貞不字，十年乃字。

> 屯如邅如，即屯而邅如，行止艱難之意。

六三，即鹿无虞，惟入于林中，君子幾不如舍，往吝。

> 鹿，當讀為麓。幾，危也，殆也。往吝，往則吝也。

六四，乘馬班如，求婚媾，往吉，无不利。

九五，屯其膏，小貞吉，大貞凶。

> 屯，積聚。膏，資財。小而貞則吉，大而貞則凶。

上六，乘馬班如，泣血漣如。

<p class="lead text-success">蒙，亨，匪我求童蒙，童蒙求我，初筮告，再三瀆，瀆則不告，利貞。</p>

> 蒙，蔽也，昧也。童，脫也，釋名「山無草木亦曰童」，管子「童山竭澤」屢見。吿，吉之訛也，帛書石經均作吉。

初六，發蒙，利用刑人，用說桎梏，以往吝。

> 發，啟發。刑，同型，與桎梏意近，法式、規矩也。說，讀為脫。

九二，包蒙吉，納婦吉，子克家。

> 包，鄭玄曰當作彪，文也。

六三，勿用取女，見金夫，不有躬，无攸利。

>  躬，信也，楚簡作躳，戰國古璽習見「中躳」即讀為忠信。

六四，困蒙，吝。

六五，童蒙，吉。

> 童，脫也。

上九，擊蒙，不利為寇，利禦寇。

> 擊，治也。

<p class="lead text-success">需，有孚，光亨，貞吉，利涉大川。</p>

> 需，須也，待也。孚，信也。光，大也。

初九，需于郊，利用恆，无咎。

> 爾雅「邑外謂之郊」。

九二，需于沙，小有言，終吉。

> 言，讀為愆，過失也，聞一多「易凡言有言，讀為有愆」。

九三，需于泥，致寇至。

六四，需于血，出自穴。

> 血，讀為洫，溝洫也。

九五，需于酒食，貞吉。

上六，入于穴，有不速之客三人來，敬之終吉。

<p class="lead text-success">訟，有孚窒惕，中吉，終凶，利見大人，不利涉大川。</p>

> 窒，制也，止也。惕，當訓為止息，帛書作寧。

初六，不永所事，小有言，終吉。

> 所，依楚簡讀為迕，迕事即逆事，訟事也。

九二，不克訟，歸而逋，其邑人三百戶，无眚。

> 逋，疑讀為捕，獲也。眚，災也。

六三，食舊德，貞厲，終吉，或從王事，无成。

> 食舊德，虧耗舊日之德也。

九四，不克訟，復即命，渝，安貞吉。

> 復，意同九二之歸。即，就也，從也。

九五，訟，元吉。

> 訟事，善則能吉也。

上九，或錫之鞶帶，終朝三褫之。

> 雖勝猶敗也。

<p class="lead text-success">師，貞丈人吉，无咎。</p>

> 貞丈人吉，貞於丈人則吉。

初六，師出以律，否臧凶。

九二，在師，中吉，无咎，王三錫命。

> 中吉，中則能吉。錫，同賜。

六三，師或，輿尸，凶。

> 或，惑也。

六四，師左次，无咎。

> 帛書昭力篇「師也者，人之聚也，次也者，君之立（位）也，見事而能左其主，何咎之又（有）」，讀左為佐。

六五，田有禽，利執言，无咎，長子帥師，弟子輿尸，貞凶。

> 禽，獲也。

上六，大君有命，開國承家，小人勿用。

<p class="lead text-success">比，吉，原筮，元永貞，无咎，不寧方來，後夫凶。</p>

> 筮，疑讀為折，敗也，老子「大曰逝」帛書甲乙本作筮。帛書衷篇「比者，得之鮮也」，鮮，善也。

初六，有孚比之，无咎，有孚盈缶，終來有它，吉。

> 缶，疑讀為飽，从缶之字與从保之字通用，从保之字又與从包之字通用，莊子「此之謂葆光」，淮南子作珤。

六二，比之自內，貞吉。

> 楚簡本無「貞」字。

六三，比之匪人。

> 匪人，不善之人。

六四，外比之，貞吉。

> 貞吉，楚簡本作「亡不利」。

九五，顯比，王用三驅，失前禽，邑人不誡，吉。

> 誡，讀為戒，不加守戒，即顯示好生之德以示親比。

上六，比之无首，凶。

> 楚簡本無「之」字。

<p class="lead text-success">小畜，亨，密雲不雨，自我西郊。</p>

> 自，於也，詩伐木「出自幽谷」，孟子作「出於幽谷」。

初九，復自道，何其咎，吉。

> 復，返也。

九二，牽復，吉。

> 牽，馬王堆作堅，堅決。

九三，輿說輻，夫妻反目。

> 輻，大畜九二作輹，當是，經典釋文又作輹，帛書作緮，輻屬之部，輹屬幽部，訓為車軸縛。

六四，有孚血去惕出，无咎。

> 血，當讀為窒。惕，止也。

九五，有孚攣如，富以其鄰。

> 攣如，牽繫貌。

上九，既雨既處，尚德載，婦貞厲，月幾望，君子征凶。

> 德，帛書漢簡均作得。載，蓄積。

<p class="lead text-success">履虎尾，不咥人，亨。</p>

> 履，行也。尾，後也。

初九，素履，往无咎。

> 素，帛書作錯，離卦初九「履錯然」，當作踖，何晏「踧踖，恭敬之貌」。

九二，履道坦坦，幽人貞吉。

六三，眇能視，跛能履，履虎尾，咥人凶，武人為于大君。

> 為，帛書作迵，讀為用。

九四，履虎尾，愬愬，終吉。

> 愬愬，恐懼貌。

九五，夬履，貞厲。

> 夬，讀為快，肆意，縱逸。

上九，視履考祥，其旋元吉。

> 祥，徵兆。旋，轉也。

<p class="lead text-success">泰，小往大來，吉，亨。</p>

> 泰，通而泰，交而泰，非不變之泰。

初九，拔茅茹，以其彙，征吉。

> 拔茅而連及其類。

九二，包荒，用馮河，不遐遺，朋亡，得尚于中行。

> 遐，讀為假，大也。遺，漏失。尚，助也。中行，中道。

九三，无平不陂，无往不復，艱貞无咎，勿恤其孚，于食有福。

> 艱，讀為限，止也。恤，讀為窒，止息，終止。

六四，翩翩，不富以其鄰，不戒以孚。

> 翩翩，往來貌。戒，革也，改也，小過九四「往厲必戒」，帛書作革，古音均為職部見母。

六五，帝乙歸妹以祉，元吉。

> 祉，福也。

上六，城復于隍，勿用師，自邑告命，貞吝。

> 復，傾覆。

<p class="lead text-success">否之匪人，不利君子貞，大往小來。</p>

> 此卦言治否之理也。

初六，拔茅茹，以其彙，貞吉，亨。

六二，包承，小人吉，大人否亨。

六三，包羞。

九四，有命，无咎，疇離祉。

> 疇，讀為儔，眾也。離，依附。

九五，休否，大人吉，其亡其亡，繫于苞桑。

上九，傾否，先否後喜。

<p class="lead text-success">同人于野，亨，利涉大川，利君子貞。</p>

> 同人，和同於人也。野，野人也。

初九，同人于門，无咎。

六二，同人于宗，吝。

> 僅同宗之人，故吝。

九三，伏戎于莽，升其高陵，三歲不興。

> 此不能和同之敗也。

九四，乘其墉，弗克，攻吉。

> 墉，城垣也。克，勝也。

九五，同人，先號咷而後笑，大師克相遇。

> 此得勝後會師也。

上九，同人于郊，无悔。

<p class="lead text-success">大有，元亨。</p>

初九，无交害，匪咎，艱則无咎。

> 艱，限也，止也。

九二，大車以載，有攸往，无咎。

九三，公用亨于天子，小人弗克。

九四，匪其彭，无咎。

> 彭，鼓聲也，匪其彭，不事聲張也。

六五，厥孚交如威如，吉。

> 厥孚，即有孚。交，讀為皎，昭然貌。

上九，自天祐之，吉无不利。

<p class="lead text-success">謙，亨，君子有終。</p>

初六，謙謙君子，用涉大川，吉。

六二，鳴謙，貞吉。

> 鳴，言辭也。

九三，勞謙，君子有終，吉。

六四，无不利，撝謙。

> 撝，揮散也，溥散其謙，無所往而不用謙。

六五，不富以其鄰，利用侵伐，无不利。

上六，鳴謙，利用行師征邑國。

<p class="lead text-success">豫，利建侯行師。</p>

> 豫，象之大者，引伸之，凡大皆稱豫。

初六，鳴豫，凶。

六二，介于石，不終日，貞吉。

> 介，介特也。于，如也。貞，正也。

六三，盱豫悔，遲有悔。

> 盱，楚簡作可，漢簡作歌。有，當从楚簡作又。

九四，由豫，大有得，勿疑朋盍簪。

> 由，讀為尤，責罪。盍簪，讀為嗑譖，多言而譖己。

六五，貞疾，恆不死。

> 貞，正也。

上六，冥豫，成，有渝无咎。

> 冥，引申為消除。成，即有成，為无成之反。

<p class="lead text-success">隨，元亨，利貞，无咎。</p>

初九，官有渝，貞吉，出門交有功。

六二，係小子，失丈夫。

> 係，係屬，隨從。

六三，係丈夫，失小子，隨有求得，利居貞。

九四，隨有獲，貞凶，有孚，在道以明，何咎。

九五，孚于嘉，吉。

上六，拘係之，乃從維之，王用亨于西山。

> 楚簡作「係而拘之，縱乃攜之，王用享于西山」，指文王遭拘禁，被釋而有離心，於西山興師反商。

<p class="lead text-success">蠱，元亨，利涉大川，先甲三日，後甲三日。</p>

> 甲，疑讀為狎，習也。

初六，幹父之蠱，有子考，无咎，厲終吉。

> 幹，匡正。考，當讀為巧。

九二，幹母之蠱，不可貞。

九三，幹父之蠱，小有悔，无大咎。

六四，裕父之蠱，往見吝。

六五，幹父之蠱，用譽。

> 用，以，因而。

上九，不事王侯，高尚其事。

<p class="lead text-success">臨，元亨，利貞，至于八月有凶。</p>

> 臨，監臨，居上治民也。八月，仲秋之月，禮記「是月也，殺氣浸盛，陽氣日衰」。

初九，咸臨，貞吉。

> 咸，帛書作禁，法也，則也。

九二，咸臨，吉，无不利。

六三，甘臨，无攸利，既憂之，无咎。

六四，至臨，无咎。

> 至，猶善也，見小雅節南山。

六五，知臨，大君之宜，吉。

上六，敦臨，吉，无咎。

<p class="lead text-success">觀盥而不薦，有孚顒若。</p>

> 盥，灌也，以鬱鬯灌地降神，論語八佾「禘自既灌而往者，吾不欲觀之矣」。薦，獻饗。

初六，童觀，小人无咎，君子吝。

六二，闚觀，利女貞。

六三，觀我生，進退。

六四，觀國之光，利用賓于王。

九五，觀我生，君子无咎。

上九，觀其生，君子无咎。

<p class="lead text-success">噬嗑，亨，利用獄。</p>

> 卦畫象形，象徵施用刑法。

初九，屨校滅趾，无咎。

> 屨，足。校，木製刑具。滅，傷。

六二，噬膚，滅鼻，无咎。

六三，噬腊肉，遇毒，小吝，无咎。

九四，噬乾胏，得金矢，利艱貞，吉。

> 馬融「有骨之謂胏」。艱，讀為限。

六五，噬乾肉，得黃金，貞厲无咎。

上九，何校滅耳，凶。

> 何，荷也。

<p class="lead text-success">賁，亨，小利有攸往。</p>

初九，賁其趾，舍車而徒。

> 趾，喻行走。舍車而徒，敬也。

六二，賁其須。

九三，賁如濡如，永貞吉。

> 濡如，澤及他人也。

六四，賁如皤如，白馬翰如，匪寇婚媾。

> 皤，白也。翰，高也。

六五，賁于丘園，束帛戔戔，吝，終吉。

> 賁，於此有耕作意，帛書作蘩，繁殖也。戔戔，少貌。

上九，白賁，无咎。

<p class="lead text-success">剝，不利有攸往。</p>

> 往則陽窮也。

初六，剝牀以足，蔑貞，凶。

> 牀，疑讀為壯，壯，陽也，古籍中牀壯通用，如大壯，帛書衷篇即作牀。蔑，通滅。貞，正也。

六二，剝牀以辨，蔑貞，凶。

> 辨，通半，中也，下卦之中也。莊子大宗師「夜半有力者負之而走」，即夜中也。

六三，剝之，无咎。

> 之，衍文，馬王堆本即無之字。

六四，剝牀以膚，凶。

> 上卦亦外卦，膚，表也。

六五，貫魚，以宮人寵，无不利。

> 貫魚，五陰形似也。宮人，女性。

上九，碩果不食，君子得輿，小人剝廬。

> 食，蝕也。

<p class="lead text-success">復，亨，出入无疾，朋來无咎，反復其道，七日來復，利有攸往。</p>

初九，不遠復，无祇悔，元吉。

> 祇，病也。

六二，休復，吉。

六三，頻復，厲无咎。

> 頻，讀為擯，棄也。

六四，中行，獨復。

六五，敦復，无悔。

上六，迷復，凶，有災眚，用行師，終有大敗，以其國，君凶，至于十年不克征。

> 以，治也，治其國則君凶也。

---

<p class="lead text-success">无妄，元亨，利貞，其匪正有眚，不利有攸往。</p>

初九，无妄往，吉。

六二，不耕穫，不菑畬，則利有攸往。

六三，无妄之災，或繫之牛，行人之得，邑人之災。

九四，可貞，无咎。

九五，无妄之疾，勿藥有喜。

上九，无妄行，有眚，无攸利。

<p class="lead text-success">大畜，利貞，不家食，吉，利涉大川。</p>

初九，有厲，利己。

九二，輿說輹。

九三，良馬逐，利艱貞，曰閑輿衛，利有攸往。

六四，童牛之牿，元吉。

六五，豶豕之牙，吉。

上九，何天之衢，亨。

<p class="lead text-success">頤，貞吉，觀頤，自求口實。</p>

初九，舍爾靈龜，觀我朵頤，凶。

六二，顛頤，拂經于丘，頤征凶。

六三，拂頤，貞凶，十年勿用，无攸利。

六四，顛頤，吉，虎視眈眈，其欲逐逐，无咎。

六五，拂經，居貞，吉，不可涉大川。

上九，由頤，厲吉，利涉大川。

<p class="lead text-success">大過，棟橈，利有攸往，亨。</p>

初六，藉用白茅，无咎。

九二，枯楊生稊，老夫得其女妻，无不利。

九三，棟橈，凶。

九四，棟隆，吉，有它吝。

九五，枯楊生華，老婦得其士夫，无咎无譽。

上六，過涉滅頂，凶，无咎。

<p class="lead text-success">習坎，有孚，維心亨，行有尚。</p>

初六，習坎，入于坎窞，凶。

九二，坎有險，求小得。

六三，來之坎坎，險且枕，入于坎窞，勿用。

六四，樽酒簋貳，用缶，納約自牖，終无咎。

九五，坎不盈，祇既平，无咎。

上六，係用徽纆，寘于叢棘，三歲不得，凶。

<p class="lead text-success">離，利貞，亨，畜牝牛，吉。</p>

初九，履錯然，敬之无咎。

六二，黃離，元吉。

九三，日昃之離，不鼓缶而歌則大耊之嗟，凶。

九四，突如其來如，焚如，死如，棄如。

六五，出涕沱若，戚嗟若，吉。

上九，王用出征，有嘉折首，獲匪其醜，无咎。

<p class="lead text-success">咸，亨，利貞，取女吉。</p>

初六，咸其拇。

六二，咸其腓，凶，居吉。

九三，咸其股，執其隨，往吝。

九四，貞吉，悔亡，憧憧往來，朋從爾思。

九五，咸其脢，无悔。

上六，咸其輔頰舌。

<p class="lead text-success">恆，亨，无咎，利貞，利有攸往。</p>

初六，浚恆，貞凶，无攸利。

九二，悔亡。

九三，不恆其德，或承之羞，貞吝。

九四，田无禽。

六五，恆其德，貞，婦人吉，夫子凶。

上六，振恆，凶。

<p class="lead text-success">遯，亨，小利貞。</p>

初六，遯尾，厲，勿用有攸往。

六二，執之用黃牛之革，莫之勝說。

九三，係遯，有疾厲，畜臣妾吉。

九四，好遯，君子吉，小人否。

九五，嘉遯，貞吉。

上九，肥遯，无不利。

<p class="lead text-success">大壯，利貞。</p>

初九，壯于趾，征凶有孚。

九二，貞吉。

九三，小人用壯，君子用罔，貞厲，羝羊觸藩，羸其角。

九四，貞吉，悔亡，藩決不羸，壯于大輿之輹。

六五，喪羊于易，无悔。

上六，羝羊觸藩，不能退，不能遂，无攸利，艱則吉。

<p class="lead text-success">晉，康侯用錫馬蕃庶，晝日三接。</p>

初六，晉如摧如，貞吉，罔孚，裕无咎。

六二，晉如愁如，貞吉，受茲介福于其王母。

六三，眾允，悔亡。

九四，晉如鼫鼠，貞厲。

六五，悔亡，失得勿恤，往吉，无不利。

上九，晉其角，維用伐邑，厲吉，无咎，貞吝。

<p class="lead text-success">明夷，利艱貞。</p>

初九，明夷于飛，垂其翼，君子于行，三日不食，有攸往，主人有言。

六二，明夷夷于左股，用拯馬，壯吉。

九三，明夷于南狩，得其大首，不可疾貞。

六四，入于左腹，獲明夷之心，于出門庭。

六五，箕子之明夷，利貞。

上六，不明晦，初登于天，後入于地。

<p class="lead text-success">家人，利女貞。</p>

初九，閑有家，悔亡。

六二，无攸遂，在中饋，貞吉。

九三，家人嗃嗃，悔厲，吉，婦子嘻嘻，終吝。

六四，富家，大吉。

九五，王假有家，勿恤，吉。

上九，有孚，威如，終吉。

<p class="lead text-success">睽，小事吉。</p>

初九，悔亡，喪馬，勿逐自復，見惡人，无咎。

九二，遇主于巷，无咎。

六三，見輿曳，其牛掣，其人天且劓，无初有終。

九四，睽孤，遇元夫，交孚，厲无咎。

六五，悔亡，厥宗噬膚，往何咎。

上九，睽孤，見豕負塗，載鬼一車，先張之弧，後說之弧，匪寇婚媾，往遇雨則吉。

<p class="lead text-success">蹇，利西南，不利東北，利見大人，貞吉。</p>

初六，往蹇，來譽。

六二，王臣蹇蹇，匪躬之故。

九三，往蹇，來反。

六四，往蹇，來連。

九五，大蹇，朋來。

上六，往蹇，來碩吉，利見大人。

<p class="lead text-success">解，利西南，无所往，其來復吉，有攸往夙吉。</p>

初六，无咎。

九二，田獲三狐，得黃矢，貞吉。

六三，負且乘，致寇至，貞吝。

九四，解而拇，朋至斯孚。

六五，君子維有解，吉，有孚于小人。

上六，公用射隼于高墉之上，獲之，无不利。

<p class="lead text-success">損，有孚，元吉，无咎可貞，利有攸往，曷之用，二簋可用享。</p>

初九，已事遄往，无咎，酌損之。

九二，利貞，征凶，弗損益之。

六三，三人行則損一人，一人行則得其友。

六四，損其疾，使遄有喜，无咎。

六五，或益之，十朋之龜弗克違，元吉。

上九，弗損益之，无咎，貞吉，利有攸往，得臣无家。

<p class="lead text-success">益，利有攸往，利涉大川。</p>

初九，利用為大作，元吉，无咎。

六二，或益之，十朋之龜弗克違，永貞吉，王用享于帝，吉。

六三，益之，用凶事，无咎，有孚中行，告公用圭。

六四，中行，告公從，利用為依遷國。

九五，有孚惠心，勿問元吉，有孚惠我德。

上九，莫益之，或擊之，立心勿恆，凶。

<p class="lead text-success">夬，揚于王庭，孚號有厲，告自邑，不利即戎，利有攸往。</p>

初九，壯于前趾，往不勝，為咎。

九二，惕號，莫夜有戎，勿恤。

九三，壯于頄，有凶，君子夬夬，獨行，遇雨若濡，有慍无咎。

九四，臀无膚，其行次且，牽羊悔亡，聞言不信。

九五，莧陸夬夬，中行无咎。

上六，无號，終有凶。

<p class="lead text-success">姤，女壯，勿用取女。</p>

初六，繫于金柅，貞吉，有攸往，見凶，羸豕孚蹢躅。

九二，包有魚，无咎，不利賓。

九三，臀无膚，其行次且，厲，无大咎。

九四，包无魚，起凶。

九五，以杞包瓜，含章，有隕自天。

上九，姤其角，吝，无咎。

<p class="lead text-success">萃，亨，王假有廟，利見大人，亨，利貞，用大牲，吉，利有攸往。</p>

初六，有孚不終，乃亂乃萃，若號，一握為笑，勿恤，往无咎。

六二，引吉无咎，孚乃利用禴。

六三，萃如嗟如，无攸利，往无咎，小吝。

九四，大吉，无咎。

九五，萃有位，无咎，匪孚，元永貞，悔亡。

上六，齎咨涕洟，无咎。

<p class="lead text-success">升，元亨，用見大人，勿恤，南征吉。</p>

初六，允升，大吉。

九二，孚乃利用禴，无咎。

九三，升虛邑。

六四，王用亨于岐山，吉，无咎。

六五，貞吉，升階。

上六，冥升，利于不息之貞。

<p class="lead text-success">困，亨，貞，大人吉，无咎，有言不信。</p>

初六，臀困于株木，入于幽谷，三歲不覿。

九二，困于酒食，朱紱方來，利用享祀，征凶，无咎。

六三，困于石，據于蒺蔾，入于其宮，不見其妻，凶。

九四，來徐徐，困于金車，吝，有終。

九五，劓刖，困于赤紱，乃徐有說，利用祭祀。

上六，困于葛藟，于臲卼，曰動悔，有悔，征吉。

<p class="lead text-success">井，改邑不改井，无喪无得，往來井井，汔至亦未繘井，羸其瓶，凶。</p>

初六，井泥不食，舊井无禽。

九二，井谷射鮒，甕敝漏。

九三，井渫不食，為我心惻，可用汲，王明，並受其福。

六四，井甃，无咎。

九五，井冽寒泉食。

上九，井收，勿幕有孚，元吉。

<p class="lead text-success">革，己日乃孚，元亨利貞，悔亡。</p>

初九，鞏用黃牛之革。

六二，己日乃革之，征吉，无咎。

九三，征凶，貞厲，革言三就，有孚。

九四，悔亡，有孚改命，吉。

九五，大人虎變，未占有孚。

上六，君子豹變，小人革面，征凶，居貞吉。

<p class="lead text-success">鼎，元吉，亨。</p>

初六，鼎顛趾，利出否，得妾以其子，无咎。

九二，鼎有實，我仇有疾，不我能即，吉。

九三，鼎耳革，其行塞，雉膏不食，方雨虧悔，終吉。

九四，鼎折足，覆公餗，其形渥，凶。

六五，鼎黃耳金鉉，利貞。

上九，鼎玉鉉，大吉，无不利。

<p class="lead text-success">震，亨，震來虩虩，笑言啞啞，震驚百里，不喪匕鬯。</p>

初九，震來虩虩，後笑言啞啞，吉。

六二，震來厲，億喪貝，躋于九陵，勿逐，七日得。

六三，震蘇蘇，震行无眚。

九四，震遂泥。

六五，震往來厲，億无喪，有事。

上六，震索索，視矍矍，征凶，震不于其躬，于其鄰，无咎，婚媾有言。

<p class="lead text-success">艮其背，不獲其身，行其庭，不見其人，无咎。</p>

初六，艮其趾，无咎，利永貞。

六二，艮其腓，不拯其隨，其心不快。

九三，艮其限，列其夤，厲薰心。

六四，艮其身，无咎。

六五，艮其輔，言有序，悔亡。

上九，敦艮，吉。

<p class="lead text-success">漸，女歸吉，利貞。</p>

初六，鴻漸于干，小子厲，有言，无咎。

六二，鴻漸于磐，飲食衎衎，吉。

九三，鴻漸于陸，夫征不復，婦孕不育，凶，利禦寇。

六四，鴻漸于木，或得其桷，无咎。

九五，鴻漸于陵，婦三歲不孕，終莫之勝，吉。

上九，鴻漸于陸，其羽可用為儀，吉。

<p class="lead text-success">歸妹，征凶，无攸利。</p>

初九，歸妹以娣，跛能履，征吉。

九二，眇能視，利幽人之貞。

六三，歸妹以須，反歸以娣。

九四，歸妹愆期，遲歸有時。

六五，帝乙歸妹，其君之袂不如其娣之袂良，月幾望，吉。

上六，女承筐无實，士刲羊无血，无攸利。

<p class="lead text-success">豐，亨，王假之，勿憂，宜日中。</p>

初九，遇其配主，雖旬无咎，往有尚。

六二，豐其蔀，日中見斗，往得疑疾，有孚發若，吉。

九三，豐其沛，日中見沬，折其右肱，无咎。

九四，豐其蔀，日中見斗，遇其夷主，吉。

六五，來章有慶譽，吉。

上六，豐其屋，蔀其家，闚其戶，闃其无人，三歲不覿，凶。

<p class="lead text-success">旅，小亨，旅貞吉。</p>

初六，旅瑣瑣，斯其所取災。

六二，旅即次，懷其資，得童僕貞。

九三，旅焚其次，喪其童僕，貞厲。

九四，旅于處，得其資斧，我心不快。

六五，射雉一矢，亡，終以譽命。

上九，鳥焚其巢，旅人先笑，後號咷，喪牛于易，凶。

<p class="lead text-success">巽，小亨，利有攸往，利見大人。</p>

初六，進退，利武人之貞。

九二，巽在牀下，用史巫紛若，吉，无咎。

九三，頻巽，吝。

六四，悔亡，田獲三品。

九五，貞吉，悔亡，无不利，无初有終，先庚三日，後庚三日，吉。

上九，巽在牀下，喪其資斧，貞凶。

<p class="lead text-success">兌，亨，利貞。</p>

初九，和兌，吉。

九二，孚兌，吉，悔亡。

六三，來兌，凶。

九四，商兌未寧，介疾有喜。

九五，孚于剝，有厲。

上六，引兌。

<p class="lead text-success">渙，亨，王假有廟，利涉大川，利貞。</p>

初六，用拯馬壯，吉。

九二，渙奔其机，悔亡。

六三，渙其躬，无悔。

六四，渙其群，元吉，渙有丘，匪夷所思。

九五，渙汗其大號，渙，王居无咎。

上九，渙其血去逖出，无咎。

<p class="lead text-success">節，亨，苦節不可貞。</p>

初九，不出戶庭，无咎。

九二，不出門庭，凶。

六三，不節若，則嗟若，无咎。

六四，安節，亨。

九五，甘節，吉，往有尚。

上六，苦節，貞凶，悔亡。

<p class="lead text-success">中孚，豚魚吉，利涉大川，利貞。</p>

初九，虞吉，有它不燕。

九二，鶴鳴在陰，其子和之，我有好爵，吾與爾靡之。

六三，得敵，或鼓或罷，或泣或歌。

六四，月幾望，馬匹亡，无咎。

九五，有孚攣如，无咎。

上九，翰音登于天，貞凶。

<p class="lead text-success">小過，亨，利貞，可小事，不可大事，飛鳥遺之音，不宜上，宜下，大吉。</p>

初六，飛鳥以凶。

六二，過其祖，遇其妣，不及其君，遇其臣，无咎。

九三，弗過防之，從或戕之，凶。

九四，无咎，弗過遇之，往厲必戒，勿用永貞。

六五，密雲不雨，自我西郊，公弋取彼在穴。

上六，弗遇過之，飛鳥離之，凶，是謂災眚。

<p class="lead text-success">既濟，亨小，利貞，初吉，終亂。</p>

初九，曳其輪，濡其尾，无咎。

六二，婦喪其茀，勿逐，七日得。

九三，高宗伐鬼方，三年克之，小人勿用。

六四，繻有衣袽，終日戒。

九五，東鄰殺牛，不如西鄰之禴祭，實受其福。

上六，濡其首，厲。

<p class="lead text-success">未濟，亨，小狐汔濟，濡其尾，无攸利。</p>

初六，濡其尾，吝。

九二，曳其輪，貞吉。

六三，未濟，征凶，利涉大川。

九四，貞吉，悔亡，震用伐鬼方，三年，有賞于大國。

六五，貞吉，无悔，君子之光，有孚，吉。

上九，有孚于飲酒，无咎，濡其首，有孚失是。

