---
title: 曹風第十四
subtitle: 四篇
date: 2019-06-03T10:14:15+08:00
draft: false
weight: 314
---


<h4 id="14.1">蜉蝣 <small>三章、章四句</small></h4>

<div class="alert alert-dark" role="alert">
  蜉蝣，刺奢也。昭公國小而迫，無法以自守，好奢而任小人，將無所依焉。
</div>

<p id="14.1.1">蜉蝣之羽，衣裳楚楚。心之憂矣，於我歸處。</p>
<p id="14.1.2">蜉蝣之翼，采采衣服。心之憂矣，於我歸息。</p>
<p id="14.1.3">蜉蝣掘閱，麻衣如雪。心之憂矣，於我歸說。</p>

<h4 id="14.2">候人 <small>四章、章四句</small></h4>

<div class="alert alert-dark" role="alert">
  候人，刺近小人也。共公遠君子而好近小人焉。
</div>

<p id="14.2.1">彼候人兮，何戈與祋。彼其之子，三百赤芾。</p>
<p id="14.2.2">維鵜在梁，不濡其翼。彼其之子，不稱其服。</p>
<p id="14.2.3">維鵜在梁，不濡其咮。彼其之子，不遂其媾。</p>
<p id="14.2.4">薈兮蔚兮，南山朝隮。婉兮孌兮，季女斯飢。</p>

<h4 id="14.3">鳲鳩 <small>四章、章六句</small></h4>

<div class="alert alert-dark" role="alert">
  鳲鳩，刺不壹也。在位無君子，用心之不壹也。
</div>

<p id="14.3.1">鳲鳩在桑，其子七兮。淑人君子，其儀一兮。其儀一兮，心如結兮。</p>
<p id="14.3.2">鳲鳩在桑，其子在梅。淑人君子，其帶伊絲。其帶伊絲，其弁伊騏。</p>
<p id="14.3.3">鳲鳩在桑，其子在棘。淑人君子，其儀不忒。其儀不忒，正是四國。</p>
<p id="14.3.4">鳲鳩在桑，其子在榛。淑人君子，正是國人。正是國人，胡不萬年。</p>

<h4 id="14.4">下泉 <small>四章、章四句</small></h4>

<div class="alert alert-dark" role="alert">
  下泉，思治也。曹人疾共公侵刻下民，不得其所，憂而思明王賢伯也。
</div>

<p id="14.4.1">洌彼下泉，浸彼苞稂。愾我寤嘆，念彼周京。</p>
<p id="14.4.2">洌彼下泉，浸彼苞蕭。愾我寤嘆，念彼京周。</p>
<p id="14.4.3">洌彼下泉，浸彼苞蓍。愾我寤嘆，念彼京師。</p>
<p id="14.4.4">芃芃黍苗，陰雨膏之。四國有王，郇伯勞之。</p>
