---
title: 鄘風第四
subtitle: 十篇
date: 2019-06-03T10:14:15+08:00
draft: false
weight: 4
---


<h4 id="4.1">柏舟 <small>二章、章七句</small></h4>

<div class="alert alert-dark" role="alert">
  柏舟，共姜自誓也。衛世子共伯蚤死，其妻守義，父母欲奪而嫁之，誓而弗許，故作是詩以絕之。
</div>

<p id="4.1.1">汎彼柏舟，在彼中河。髧彼兩髦，實維我儀，之死矢靡它。母也天只，不諒人只。</p>
<p id="4.1.2">汎彼柏舟，在彼河側。髧彼兩髦，實維我特，之死矢靡慝。母也天只，不諒人只。</p>

<h4 id="4.2">牆有茨 <small>三章、章六句</small></h4>

<div class="alert alert-dark" role="alert">
  牆有茨，衛人刺其上也。公子頑通乎君母，國人疾之而不可道也。
</div>

<p id="4.2.1">牆有茨，不可埽也。中冓之言，不可道也。所可道也，言之醜也。</p>
<p id="4.2.2">牆有茨，不可襄也。中冓之言，不可詳也。所可詳也，言之長也。</p>
<p id="4.2.3">牆有茨，不可束也。中冓之言，不可讀也。所可讀也，言之辱也。</p>

<h4 id="4.3">君子偕老 <small>三章、一章七句、一章九句、一章八句</small></h4>

<div class="alert alert-dark" role="alert">
  君子偕老，刺衛夫人也。夫人淫亂，失事君子之道，故陳人君之德、服飾之盛，宜與君子偕老也。
</div>

<p id="4.3.1">君子偕老，副筓六珈。委委佗佗，如山如河，象服是宜。子之不淑，云如之何。</p>
<p id="4.3.2">玼兮玼兮，其之翟也。鬒髮如雲，不屑髢也。玉之瑱也，象之揥也，揚且之晳也。胡然而天也，胡然而帝也。</p>
<p id="4.3.3">瑳兮瑳兮，其之展也。蒙彼縐絺，是紲袢也。子之清揚，揚且之顏也。展如之人兮，邦之媛也。</p>

<h4 id="4.4">桑中 <small>三章、章七句</small></h4>

<div class="alert alert-dark" role="alert">
  桑中，刺奔也。衛之公室淫亂，男女相奔，至于世族在位相竊妻妾，期於幽遠，政散民流而不可止。
</div>

<p id="4.4.1">爰采唐矣，沬之鄉矣。云誰之思，美孟姜矣。期我乎桑中，要我乎上宮，送我乎淇之上矣。</p>
<p id="4.4.2">爰采麥矣，沬之北矣。云誰之思，美孟弋矣。期我乎桑中，要我乎上宮，送我乎淇之上矣。</p>
<p id="4.4.3">爰采葑矣，沬之東矣。云誰之思，美孟庸矣。期我乎桑中，要我乎上宮，送我乎淇之上矣。</p>

<h4 id="4.5">鶉之奔奔 <small>二章、章四句</small></h4>

<div class="alert alert-dark" role="alert">
  鶉之奔奔，刺衛宣姜也。衛人以為宣姜鶉鵲之不若也。
</div>

<p id="4.5.1">鶉之奔奔，鵲之彊彊。人之無良，我以為兄。</p>
<p id="4.5.2">鵲之彊彊，鶉之奔奔。人之無良，我以為君。</p>

<h4 id="4.6">定之方中 <small>三章、章七句</small></h4>

<div class="alert alert-dark" role="alert">
  定之方中，美衛文公也。衛為狄所滅，東徙渡河，野處漕邑，齊桓公攘戎狄而封之，文公徙居楚丘，始建城市而營宮室，得其時制，百姓說之，國家殷富焉。
</div>

<p id="4.6.1">定之方中，作于楚宮。揆之以日，作于楚室。樹之榛栗，椅桐梓漆，爰伐琴瑟。</p>
<p id="4.6.2">升彼虛矣，以望楚矣。望楚與堂，景山與京，降觀于桑。卜云其吉，終然允臧。</p>
<p id="4.6.3">靈雨既零，命彼倌人。星言夙駕，說于桑田。匪直也人，秉心塞淵，騋牝三千。</p>

<h4 id="4.7">蝃蝀 <small>三章、章四句</small></h4>

<div class="alert alert-dark" role="alert">
  蝃蝀，止奔也。衛文公能以道化其民，淫奔之恥，國人不齒也。
</div>

<p id="4.7.1">蝃蝀在東，莫之敢指。女子有行，遠父母兄弟。</p>
<p id="4.7.2">朝隮于西，崇朝其雨。女子有行，遠兄弟父母。</p>
<p id="4.7.3">乃如之人也，懷昬姻也。大無信也，不知命也。</p>

<h4 id="4.8">相鼠 <small>三章、章四句</small></h4>

<div class="alert alert-dark" role="alert">
  相鼠，刺無禮也。衛文公能正其群臣，而刺在位，承先君之化無禮儀也。
</div>

<p id="4.8.1">相鼠有皮，人而無儀。人而無儀，不死何為。</p>
<p id="4.8.2">相鼠有齒，人而無止。人而無止，不死何俟。</p>
<p id="4.8.3">相鼠有體，人而無禮。人而無禮，胡不遄死。</p>

<h4 id="4.9">干旄 <small>三章、章六句</small></h4>

<div class="alert alert-dark" role="alert">
  干旄，美好善也。衛文公臣子多好善，賢者樂告以善道也。
</div>

<p id="4.9.1">孑孑干旄，在浚之郊。素絲紕之，良馬四之。彼姝者子，何以畀之。</p>
<p id="4.9.2">孑孑干旟，在浚之都。素絲組之，良馬五之。彼姝者子，何以予之。</p>
<p id="4.9.3">孑孑干旌，在浚之城。素絲祝之，良馬六之。彼姝者子，何以告之。</p>

<h4 id="4.10">載馳 <small>五章、一章六句、二章章四句、一章六句、一章八句</small></h4>

<div class="alert alert-dark" role="alert">
  載馳，許穆夫人作也，閔其宗國顛覆，自傷不能救也。衛懿公為狄人所滅，國人分散，露於漕邑，許穆夫人閔衛之亡，傷許之小，力不能救，思歸唁其兄，又義不得，故賦是詩也。
</div>

<p id="4.10.1">載馳載驅，歸唁衛侯。驅馬悠悠，言至于漕。大夫跋涉，我心則憂。</p>
<p id="4.10.2">既不我嘉，不能旋反。視爾不臧，我思不遠。</p>
<p id="4.10.3">既不我嘉，不能旋濟。視爾不臧，我思不閟。</p>
<p id="4.10.4">陟彼阿丘，言采其蝱。女子善懷，亦各有行。許人尤之，衆稺且狂。</p>
<p id="4.10.5">我行其野，芃芃其麥。控于大邦，誰因誰極。大夫君子，無我有尤。百爾所思，不如我所之。</p>
