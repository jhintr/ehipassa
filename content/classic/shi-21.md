---
title: 甫田之什第二十一
subtitle: 十篇
date: 2019-06-03T10:14:15+08:00
draft: false
weight: 321
---


<h4 id="21.1">甫田 <small>四章、章十句</small></h4>

<div class="alert alert-dark" role="alert">
  甫田，刺幽王也。君子傷今而思古焉。
</div>

<p id="21.1.1">倬彼甫田，歲取十千。我取其陳，食我農人，自古有年。今適南畝，或耘或耔，黍稷薿薿。攸介攸止，烝我髦士。</p>
<p id="21.1.2">以我齊明，與我犧羊，以社以方。我田既臧，農夫之慶。琴瑟擊鼓，以御田祖，以祈甘雨，以介我稷黍，以穀我士女。</p>
<p id="21.1.3">曾孫來止，以其婦子。饁彼南畝，田畯至喜。攘其左右，嘗其旨否。禾易長畝，終善且有。曾孫不怒，農夫克敏。</p>
<p id="21.1.4">曾孫之稼，如茨如梁。曾孫之庾，如坻如京。乃求千斯倉，乃求萬斯箱。黍稷稻粱，農夫之慶。報以介福，萬壽無疆。</p>


<h4 id="21.2">大田 <small>四章、二章章八句、二章章九句</small></h4>

<div class="alert alert-dark" role="alert">
  大田，刺幽王也。言矜寡不能自存焉。
</div>

<p id="21.2.1">大田多稼，既種既戒，既備乃事。以我覃耜，俶載南畝，播厥百穀。既庭且碩，曾孫是若。</p>
<p id="21.2.2">既方既皁，既堅既好，不稂不莠。去其螟螣，及其蟊賊，無害我田稺。田祖有神，秉畀炎火。</p>
<p id="21.2.3">有渰萋萋，興雨祁祁。雨我公田，遂及我私。彼有不穫稺，此有不斂穧。彼有遺秉，此有滯穗，伊寡婦之利。</p>
<p id="21.2.4">曾孫來止，以其婦子。饁彼南畝，田畯至喜。來方禋祀，以其騂黑，與其黍稷。以享以祀，以介景福。</p>


<h4 id="21.3">瞻彼洛矣 <small>三章、章六句</small></h4>

<div class="alert alert-dark" role="alert">
  瞻彼洛矣，刺幽王也。思古明王能爵命諸侯、賞善罰惡焉。
</div>

<p id="21.3.1">瞻彼洛矣，維水泱泱。君子至止，福祿如茨。韎韐有奭，以作六師。</p>
<p id="21.3.2">瞻彼洛矣，維水泱泱。君子至止，鞸琫有珌。君子萬年，保其家室。</p>
<p id="21.3.3">瞻彼洛矣，維水泱泱。君子至止，福祿既同。君子萬年，保其家邦。</p>


<h4 id="21.4">裳裳者華 <small>四章、章六句</small></h4>

<div class="alert alert-dark" role="alert">
  裳裳者華，刺幽王也。古之仕者世祿，小人在位則讒諂並進，棄賢者之類、絕功臣之世焉。
</div>

<p id="21.4.1">裳裳者華，其葉湑兮。我覯之子，我心寫兮。我心寫兮，是以有譽處兮。</p>
<p id="21.4.2">裳裳者華，芸其黃矣。我覯之子，維其有章矣。維其有章矣，是以有慶矣。</p>
<p id="21.4.3">裳裳者華，或黃或白。我覯之子，乘其四駱。乘其四駱，六轡沃若。</p>
<p id="21.4.4">左之左之，君子宜之。右之右之，君子有之。維其有之，是以似之。</p>


<h4 id="21.5">桑扈 <small>四章、章四句</small></h4>

<div class="alert alert-dark" role="alert">
  桑扈，刺幽王也。君臣上下動無禮文焉。
</div>

<p id="21.5.1">交交桑扈，有鶯其羽。君子樂胥，受天之祜。</p>
<p id="21.5.2">交交桑扈，有鶯其領。君子樂胥，萬邦之屛。</p>
<p id="21.5.3">之屛之翰，百辟為憲。不戢不難，受福不那。</p>
<p id="21.5.4">兕觥其觩，旨酒思柔。彼交匪敖，萬福來求。</p>


<h4 id="21.6">鴛鴦 <small>四章、章四句</small></h4>

<div class="alert alert-dark" role="alert">
  鴛鴦，刺幽王也。思古明王交於萬物有道、自奉養有節焉。
</div>

<p id="21.6.1">鴛鴦于飛，畢之羅之。君子萬年，福祿宜之。</p>
<p id="21.6.2">鴛鴦在梁，戢其左翼。君子萬年，宜其遐福。</p>
<p id="21.6.3">乘馬在廐，摧之秣之。君子萬年，福祿艾之。</p>
<p id="21.6.4">乘馬在廐，秣之摧之。君子萬年，福祿綏之。</p>


<h4 id="21.7">頍弁 <small>三章、章十二句</small></h4>

<div class="alert alert-dark" role="alert">
  頍弁，諸公刺幽王也。暴戾無親，不能宴樂同姓、親睦九族，孤危將亡，故作是詩也。
</div>

<p id="21.7.1">有頍者弁，實維伊何。爾酒既旨，爾殽既嘉。豈伊異人，兄弟匪他。蔦與女蘿，施于松柏。未見君子，憂心弈弈。既見君子，庶幾說懌。</p>
<p id="21.7.2">有頍者弁，實維何期。爾酒既旨，爾肴既時。豈伊異人，兄弟具來。蔦與女蘿，施于松上。未見君子，憂心怲怲。既見君子，庶幾有臧。</p>
<p id="21.7.3">有頍者弁，實維在首。爾酒既旨，爾肴既阜。豈伊異人，兄弟甥舅。如彼雨雪，先集維霰。死喪無日，無幾相見。樂酒今夕，君子維宴。</p>


<h4 id="21.8">車舝 <small>五章、章六句</small></h4>

<div class="alert alert-dark" role="alert">
  車舝，大夫刺幽王也。褒姒嫉妬，無道並進，讒巧敗國，德澤不加於民，周人思得賢女以配君子，故作是詩也。
</div>

<p id="21.8.1">間關車之舝兮，思孌季女逝兮。匪飢匪渴，德音來括。雖無好友，式燕且喜。</p>
<p id="21.8.2">依彼平林，有集維鷮。辰彼碩女，令德來敎。式燕且譽，好爾無射。</p>
<p id="21.8.3">雖無旨酒，式飲庶幾。雖無嘉殽，式食庶幾。雖無德與女，式歌且舞。</p>
<p id="21.8.4">陟彼高岡，析其柞薪。析其柞薪，其葉湑兮。鮮我覯爾，我心寫兮。</p>
<p id="21.8.5">高山仰止，景行行止。四牡騑騑，六轡如琴。覯爾新昬，以慰我心。</p>


<h4 id="21.9">靑蠅 <small>三章、章四句</small></h4>

<div class="alert alert-dark" role="alert">
  青蠅，大夫刺幽王也。
</div>

<p id="21.9.1">營營靑蠅，止于樊。豈弟君子，無信讒言。</p>
<p id="21.9.2">營營靑蠅，止于棘。讒人罔極，交亂四國。</p>
<p id="21.9.3">營營靑蠅，止于榛。讒人罔極，構我二人。</p>


<h4 id="21.10">賓之初筵 <small>五章、章十四句</small></h4>

<div class="alert alert-dark" role="alert">
  賓之初筵，衛武公刺時也。幽王荒廢，媟近小人，飲酒無度，天下化之，君臣上下沈湎淫液，武公既入而作是詩也。
</div>

<p id="21.10.1">賓之初筵，左右秩秩。籩豆有楚，殽核維旅。酒既和旨，飲酒孔偕。鍾鼓既設，舉醻逸逸。大侯既抗，弓矢斯張。射夫既同，獻爾發功。發彼有的，以祈爾爵。</p>
<p id="21.10.2">籥舞笙鼓，樂既和奏。烝衎烈祖，以洽百禮。百禮既至，有壬有林。錫爾純嘏，子孫其湛。其湛曰樂，各奏爾能。賓載手仇，室人入又。酌彼康爵，以奏爾時。</p>
<p id="21.10.3">賓之初筵，溫溫其恭。其未醉止，威儀反反。曰既醉止，威儀幡幡。舍其坐遷，屢舞僊僊。其未醉止，威儀抑抑。曰既醉止，威儀怭怭。是曰既醉，不知其秩。</p>
<p id="21.10.4">賓既醉止，載號載呶。亂我籩豆，屢舞僛僛。是曰既醉，不知其郵。側弁之俄，屢舞傞傞。既醉而出，並受其福。醉而不出，是謂伐德。飲酒孔嘉，維其令儀。</p>
<p id="21.10.5">凡此飲酒，或醉或否。既立之監，或佐之史。彼醉不臧，不醉反恥。式勿從謂，無俾大怠。匪言勿言，匪由勿語。由醉之言，俾出童羖。三爵不識，矧敢多又。</p>
