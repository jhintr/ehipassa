---
title: 鄭風第七
subtitle: 二十一篇
date: 2019-06-03T10:14:15+08:00
draft: false
weight: 307
---


<h4 id="7.1">緇衣 <small>三章、章四句</small></h4>

<div class="alert alert-dark" role="alert">
  緇衣，美武公也。父子並為周司徒，善於其職，國人宜之，故美其德以明有國善善之功焉。
</div>

<p id="7.1.1">緇衣之宜兮，敝、予又改為兮。適子之館兮，還、予授子之粲兮。</p>
<p id="7.1.2">緇衣之好兮，敝、予又改造兮。適子之館兮，還、予授子之粲兮。</p>
<p id="7.1.3">緇衣之蓆兮，敝、予又改作兮。適子之館兮，還、予授子之粲兮。</p>

<h4 id="7.2">將仲子 <small>三章、章八句</small></h4>

<div class="alert alert-dark" role="alert">
  將仲子，刺莊公也。不勝其母，以害其弟，弟叔失道而公弗制，祭仲諫而公弗聽，小不忍以致大亂焉。
</div>

<p id="7.2.1">將仲子兮，無踰我里，無折我樹杞。豈敢愛之，畏我父母。仲可懷也，父母之言，亦可畏也。</p>
<p id="7.2.2">將仲子兮，無踰我牆，無折我樹桑。豈敢愛之，畏我諸兄。仲可懷也，諸兄之言，亦可畏也。</p>
<p id="7.2.3">將仲子兮，無踰我園，無折我樹檀。豈敢愛之，畏人之多言。仲可懷也，人之多言，亦可畏也。</p>

<h4 id="7.3">叔于田 <small>三章、章五句</small></h4>

<div class="alert alert-dark" role="alert">
  叔于田，刺莊公也。叔處于京，繕甲治兵，以出于田，國人說而歸之。
</div>

<p id="7.3.1">叔于田，巷無居人。豈無居人，不如叔也，洵美且仁。</p>
<p id="7.3.2">叔于狩，巷無飲酒。豈無飲酒，不如叔也，洵美且好。</p>
<p id="7.3.3">叔適野，巷無服馬。豈無服馬，不如叔也，洵美且武。</p>

<h4 id="7.4">大叔于田 <small>三章、章十句</small></h4>

<div class="alert alert-dark" role="alert">
  大叔于田，刺莊公也。叔多才而好勇，不義而得眾也。
</div>

<p id="7.4.1">大叔于田，乘乘馬。執轡如組，兩驂如舞。叔在藪，火烈具舉。襢裼暴虎，獻于公所。將叔無狃，戒其傷女。</p>
<p id="7.4.2">叔于田，乘乘黃。兩服上襄，兩驂鴈行。叔在藪，火烈具揚。叔善射忌，又良御忌。抑磬控忌，抑縱送忌。</p>
<p id="7.4.3">叔于田，乘乘鴇。兩服齊首，兩驂如手。叔在藪，火烈具阜。叔馬慢忌，叔發罕忌。抑釋掤忌，抑鬯弓忌。</p>

<h4 id="7.5">清人 <small>三章、章四句</small></h4>

<div class="alert alert-dark" role="alert">
  清人，刺文公也。高克好利而不顧其君，文公惡而欲遠之，不能使高克將兵而禦狄于竟，陳其師旅，翱翔河上，久而不召，眾散而歸，高克奔陳，公子素惡高克，進之不以禮，文公退之不以道，危國亡師之本，故作是詩也。
</div>

<p id="7.5.1">清人在彭，駟介旁旁。二矛重英，河上乎翱翔。</p>
<p id="7.5.2">清人在消，駟介麃麃。二矛重喬，河上乎逍遙。</p>
<p id="7.5.3">清人在軸，駟介陶陶。左旋右抽，中軍作好。</p>

<h4 id="7.6">羔裘 <small>三章、章四句</small></h4>

<div class="alert alert-dark" role="alert">
  羔裘，刺朝也。言古之君子以風其朝焉。
</div>

<p id="7.6.1">羔裘如濡，洵直且侯。彼其之子，舍命不渝。</p>
<p id="7.6.2">羔裘豹飾，孔武有力。彼其之子，邦之司直。</p>
<p id="7.6.3">羔裘晏兮，三英粲兮。彼其之子，邦之彥兮。</p>

<h4 id="7.7">遵大路 <small>二章、章四句</small></h4>

<div class="alert alert-dark" role="alert">
  遵大路，思君子也。莊公失道，君子去之，國人思望焉。
</div>

<p id="7.7.1">遵大路兮，摻執子之袪兮。無我惡兮，不寁故也。</p>
<p id="7.7.2">遵大路兮，摻執子之手兮。無我魗兮，不寁好也。</p>

<h4 id="7.8">女曰雞鳴 <small>三章、章六句</small></h4>

<div class="alert alert-dark" role="alert">
  女曰雞鳴，刺不說德也。陳古義以刺今不說德而好色也。
</div>

<p id="7.8.1">女曰雞鳴，士曰昧旦。子興視夜，明星有爛。將翱將翔，弋鳧與鴈。</p>
<p id="7.8.2">弋言加之，與子宜之。宜言飲酒，與子偕老。琴瑟在御，莫不靜好。</p>
<p id="7.8.3">知子之來之，雜佩以贈之。知子之順之，雜佩以問之。知子之好之，雜佩以報之。</p>

<h4 id="7.9">有女同車 <small>二章、章六句</small></h4>

<div class="alert alert-dark" role="alert">
  有女同車，刺忽也，鄭人刺忽之不昬于齊。太子忽嘗有功于齊，齊侯請妻之，齊女賢而不取，卒以無大國之助至於見逐，故國人刺之。
</div>

<p id="7.9.1">有女同車，顏如舜華。將翱將翔，佩玉瓊琚。彼美孟姜，洵美且都。</p>
<p id="7.9.2">有女同行，顏如舜英。將翱將翔，佩玉將將。彼美孟姜，德音不忘。</p>

<h4 id="7.10">山有扶蘇 <small>二章、章四句</small></h4>

<div class="alert alert-dark" role="alert">
  山有扶蘇，刺忽也。所美非美然。
</div>

<p id="7.10.1">山有扶蘇，隰有荷華。不見子都，乃見狂且。</p>
<p id="7.10.2">山有橋松，隰有游龍。不見子充，乃見狡童。</p>

<h4 id="7.11">蘀兮 <small>二章、章四句</small></h4>

<div class="alert alert-dark" role="alert">
  蘀兮，刺忽也。君弱臣強，不倡而和也。
</div>

<p id="7.11.1">蘀兮蘀兮，風其吹女。叔兮伯兮，倡予和女。</p>
<p id="7.11.2">蘀兮蘀兮，風其漂女。叔兮伯兮，倡予要女。</p>

<h4 id="7.12">狡童 <small>二章、章四句</small></h4>

<div class="alert alert-dark" role="alert">
  狡童，刺忽也。不能與賢人圖事，權臣擅命也。
</div>

<p id="7.12.1">彼狡童兮，不與我言兮。維子之故，使我不能餐兮。</p>
<p id="7.12.2">彼狡童兮，不與我食兮。維子之故，使我不能息兮。</p>

<h4 id="7.13">褰裳 <small>二章、章五句</small></h4>

<div class="alert alert-dark" role="alert">
  褰裳，思見正也。狂童恣行，國人思大國之正己也。
</div>

<p id="7.13.1">子惠思我，褰裳涉溱。子不我思，豈無他人，狂童之狂也且。</p>
<p id="7.13.2">子惠思我，褰裳涉洧。子不我思，豈無他士，狂童之狂也且。</p>

<h4 id="7.14">丰 <small>四章、二章章三句、二章章四句</small></h4>

<div class="alert alert-dark" role="alert">
  丰，刺亂也。昬姻之道缺，陽倡而陰不和，男行而女不隨。
</div>

<p id="7.14.1">子之丰兮，俟我乎巷兮，悔予不送兮。</p>
<p id="7.14.2">子之昌兮，俟我乎堂兮，悔予不將兮。</p>
<p id="7.14.3">衣錦褧衣，裳錦褧裳。叔兮伯兮，駕予與行。</p>
<p id="7.14.4">裳錦褧裳，衣錦褧衣。叔兮伯兮，駕予與歸。</p>

<h4 id="7.15">東門之墠 <small>二章、章四句</small></h4>

<div class="alert alert-dark" role="alert">
  東門之墠，刺亂也。男女有不待禮而相奔者也。
</div>

<p id="7.15.1">東門之墠，茹藘在阪。其室則邇，其人甚遠。</p>
<p id="7.15.2">東門之栗，有踐家室。豈不爾思，子不我即。</p>

<h4 id="7.16">風雨 <small>三章、章四句</small></h4>

<div class="alert alert-dark" role="alert">
  風雨，思君子也。亂世則思君子不改其度焉。
</div>

<p id="7.16.1">風雨淒淒，雞鳴喈喈。既見君子，云胡不夷。</p>
<p id="7.16.2">風雨瀟瀟，雞鳴膠膠。既見君子，云胡不瘳。</p>
<p id="7.16.3">風雨如晦，雞鳴不已。既見君子，云胡不喜。</p>

<h4 id="7.17">子衿 <small>三章、章四句</small></h4>

<div class="alert alert-dark" role="alert">
  子衿，刺學校廢也。亂世則學校不脩焉。
</div>

<p id="7.17.1">靑靑子衿，悠悠我心。縱我不往，子寧不嗣音。</p>
<p id="7.17.2">靑靑子佩，悠悠我思。縱我不往，子寧不來。</p>
<p id="7.17.3">挑兮達兮，在城闕兮。一日不見，如三月兮。</p>

<h4 id="7.18">揚之水 <small>二章、章六句</small></h4>

<div class="alert alert-dark" role="alert">
  揚之水，閔無臣也。君子閔忽之無忠臣良士，終以死亡而作是詩也。
</div>

<p id="7.18.1">揚之水，不流束楚。終鮮兄弟，維予與女。無信人之言，人實迋女。</p>
<p id="7.18.2">揚之水，不流束薪。終鮮兄弟，維予二人。無信人之言，人實不信。</p>

<h4 id="7.19">出其東門 <small>二章、章六句</small></h4>

<div class="alert alert-dark" role="alert">
  出其東門，閔亂也。公子五爭，兵革不息，男女相棄，民人思保其室家焉。
</div>

<p id="7.19.1">出其東門，有女如雲。雖則如雲，匪我思存。縞衣綦巾，聊樂我員。</p>
<p id="7.19.2">出其闉闍，有女如荼。雖則如荼，匪我思且。縞衣茹藘，聊可與娛。</p>

<h4 id="7.20">野有蔓草 <small>二章、章六句</small></h4>

<div class="alert alert-dark" role="alert">
  野有蔓草，思遇時也。君之澤不下流，民窮於蔓草，男女失時，思不期而會焉。
</div>

<p id="7.20.1">野有蔓草，零露漙兮。有美一人，清揚婉兮。邂逅相遇，適我願兮。</p>
<p id="7.20.2">野有蔓草，零露瀼瀼。有美一人，婉如清揚。邂逅相遇，與子皆臧。</p>

<h4 id="7.21">溱洧 <small>二章、章十二句</small></h4>

<div class="alert alert-dark" role="alert">
  溱洧，刺亂也。兵革不息，男女相棄，淫風大行，莫之能救焉。
</div>

<p id="7.21.1">溱與洧，方渙渙兮。士與女，方秉蕳兮。女曰觀乎，士曰既且。且往觀乎，洧之外，洵訏且樂。維士與女，伊其相謔，贈之以勺藥。</p>
<p id="7.21.2">溱與洧，瀏其清矣。士與女，殷其盈矣。女曰觀乎，士曰既且。且往觀乎，洧之外，洵訏且樂。維士與女，伊其將謔，贈之以勺藥。</p>
