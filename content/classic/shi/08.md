---
title: 齊風第八
subtitle: 十一篇
date: 2019-06-03T10:14:15+08:00
draft: false
weight: 308
---

#### 雞鳴 <small>三章、章四句</small> {id="8.1"}

{{<alert info>}}雞鳴，思賢妃也。哀公荒淫怠慢，故陳賢妃貞女夙夜警戒相成之道焉。{{</alert>}}

<p id="8.1.1">雞既鳴矣，朝既盈矣。匪雞則鳴，蒼蠅之聲。</p>
<p id="8.1.2">東方明矣，朝既昌矣。匪東方則明，月出之光。</p>
<p id="8.1.3">蟲飛薨薨，甘與子同夢。會且歸矣，無庶予子憎。</p>

#### 還 <small>三章、章四句</small> {id="8.2"}

{{<alert info>}}還，刺荒也。哀公好田獵，從禽獸而無厭，國人化之，遂成風俗，習於田獵謂之賢，閑於馳逐謂之好焉。{{</alert>}}

<p id="8.2.1">子之還兮，遭我乎峱之閒兮。並驅從兩肩兮，揖我謂我儇兮。</p>
<p id="8.2.2">子之茂兮，遭我乎峱之道兮。並驅從兩牡兮，揖我謂我好兮。</p>
<p id="8.2.3">子之昌兮，遭我乎峱之陽兮。並驅從兩狼兮，揖我謂我臧兮。</p>

#### 著 <small>三章、章三句</small> {id="8.3"}

{{<alert info>}}著，刺時也。時不親迎也。{{</alert>}}

<p id="8.3.1">俟我於著乎而，充耳以素乎而，尚之以瓊華乎而。</p>
<p id="8.3.2">俟我於庭乎而，充耳以靑乎而，尚之以瓊瑩乎而。</p>
<p id="8.3.3">俟我於堂乎而，充耳以黃乎而，尚之以瓊英乎而。</p>

#### 東方之日 <small>二章、章五句</small> {id="8.4"}

{{<alert info>}}東方之日，刺衰也。君臣失道，男女淫奔，不能以禮化也。{{</alert>}}

<p id="8.4.1">東方之日兮，彼姝者子，在我室兮。在我室兮，履我即兮。</p>
<p id="8.4.2">東方之月兮，彼姝者子，在我闥兮。在我闥兮，履我發兮。</p>

#### 東方未明 <small>三章、章四句</small> {id="8.5"}

{{<alert info>}}東方未明，刺無節也。朝廷興居無節，號令不時，挈壺氏不能掌其職焉。{{</alert>}}

<p id="8.5.1">東方未明，顛倒衣裳。顛之倒之，自公召之。</p>
<p id="8.5.2">東方未晞，顛倒裳衣。倒之顛之，自公令之。</p>
<p id="8.5.3">折柳樊圃，狂夫瞿瞿。不能辰夜，不夙則莫。</p>

#### 南山 <small>四章、章六句</small> {id="8.6"}

{{<alert info>}}南山，刺襄公也。鳥獸之行，淫乎其妹，大夫遇是惡，作詩而去之。{{</alert>}}

<p id="8.6.1">南山崔崔，雄狐綏綏。魯道有蕩，齊子由歸。既曰歸止，曷又懷止。</p>
<p id="8.6.2">葛屨五兩，冠緌雙止。魯道有蕩，齊子庸止。既曰庸止，曷又從止。</p>
<p id="8.6.3">蓺麻如之何，衡從其畝。取妻如之何，必告父母。既曰告止，曷又鞠止。</p>
<p id="8.6.4">析薪如之何，匪斧不克。取妻如之何，匪媒不得。既曰得止，曷又極止。</p>

#### 甫田 <small>三章、章四句</small> {id="8.7"}

{{<alert info>}}甫田，大夫刺襄公也。無禮義而求大功，不脩德而求諸侯，志大心勞，所以求者非其道也。{{</alert>}}

<p id="8.7.1">無田甫田，維莠驕驕。無思遠人，勞心忉忉。</p>
<p id="8.7.2">無田甫田，維莠桀桀。無思遠人，勞心怛怛。</p>
<p id="8.7.3">婉兮孌兮，緫角丱兮。未幾見兮，突而弁兮。</p>

#### 盧令 <small>三章、章二句</small> {id="8.8"}

{{<alert info>}}盧令，刺荒也。襄公好田獵畢弋而不脩民事，百姓苦之，故陳古以風焉。{{</alert>}}

<p id="8.8.1">盧令令，其人美且仁。</p>
<p id="8.8.2">盧重環，其人美且鬈。</p>
<p id="8.8.3">盧重鋂，其人美且偲。</p>

#### 敞笱 <small>三章、章四句</small> {id="8.9"}

{{<alert info>}}敝笱，刺文姜也。齊人惡魯桓公微弱，不能防閑文姜，使至淫亂，為二國患焉。{{</alert>}}

<p id="8.9.1">敝笱在梁，其魚魴鰥。齊子歸止，其從如雲。</p>
<p id="8.9.2">敝笱在梁，其魚魴鱮。齊子歸止，其從如雨。</p>
<p id="8.9.3">敝笱在梁，其魚唯唯。齊子歸止，其從如水。</p>

#### 載驅 <small>四章、章四句</small> {id="8.10"}

{{<alert info>}}載驅，齊人刺襄公也。無禮義故盛其車服，疾驅於通道大都，與文姜淫，播其惡於萬民焉。{{</alert>}}

<p id="8.10.1">載驅薄薄，簟茀朱鞹。魯道有蕩，齊子發夕。</p>
<p id="8.10.2">四驪濟濟，垂轡濔濔。魯道有蕩，齊子豈弟。</p>
<p id="8.10.3">汶水湯湯，行人彭彭。魯道有蕩，齊子翱翔。</p>
<p id="8.10.4">汶水滔滔，行人儦儦。魯道有蕩，齊子遊敖。</p>

#### 猗嗟 <small>三章、章六句</small> {id="8.11"}

{{<alert info>}}猗嗟，刺魯莊公也。齊人傷魯莊公有威儀技藝，然而不能以禮防閑其母，失子之道，人以為齊侯之子焉。{{</alert>}}

<p id="8.11.1">猗嗟昌兮，頎而長兮。抑若揚兮，美目揚兮。巧趨蹌兮，射則臧兮。</p>
<p id="8.11.2">猗嗟名兮，美目清兮。儀既成兮，終日射侯，不出正兮，展我甥兮。</p>
<p id="8.11.3">猗嗟孌兮，清揚婉兮。舞則選兮，射則貫兮。四矢反兮，以禦亂兮。</p>
