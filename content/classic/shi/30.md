---
title: 那第三十
subtitle: 五篇
date: 2019-06-03T10:14:15+08:00
draft: false
weight: 330
---

#### 那 <small>一章、二十二句</small> {id="30.1"}

{{<alert info>}}那，祀成湯也。微子至于戴公，其間禮樂廢壞，有正考甫者，得商頌十二篇於周之大師，以那為首。{{</alert>}}

<p id="30.1.1">猗與那與，置我鞉鼓。奏鼓簡簡，衎我烈祖。湯孫奏假，綏我思成。鞉鼓淵淵，嘒嘒管聲。既和且平，依我磬聲。於赫湯孫，穆穆厥聲。庸鼓有斁，萬舞有奕。我有嘉客，亦不夷懌。自古在昔，先民有作。溫恭朝夕，執事有恪。顧予烝嘗，湯孫之將。</p>

#### 烈祖 <small>一章、二十二句</small> {id="30.2"}

{{<alert info>}}烈祖，祀中宗也。{{</alert>}}

<p id="30.2.1">嗟嗟烈祖，有秩斯祜。申錫無疆，及爾斯所。既載清酤，賚我思成。亦有和羹，既戒既平。鬷假無言，時靡有爭。綏我眉壽，黃耇無疆。約軧錯衡，八鸞鶬鶬。以假以享，我受命溥將。自天降康，豐年穰穰。來假來饗，降福無疆。顧予烝嘗，湯孫之將。</p>

#### 玄鳥 <small>一章、二十二句</small> {id="30.3"}

{{<alert info>}}玄鳥，祀高宗也。{{</alert>}}

<p id="30.3.1">天命玄鳥，降而生商，宅殷土芒芒。古帝命武湯，正域彼四方。方命厥后，奄有九有。商之先后，受命不殆，在武丁孫子。武丁孫子，武王靡不勝。龍旂十乘，大糦是承。邦畿千里，維民所止，肈域彼四海。四海來假，來假祁祁，景員維河。殷受命咸宜，百祿是何。</p>

#### 長發 <small>七章、一章八句、四章章七句、一章九句、一章六句</small> {id="30.4"}

{{<alert info>}}長發，大禘也。{{</alert>}}

<p id="30.4.1">濬哲維商，長發其祥。洪水芒芒，禹敷下土方，外大國是疆。幅隕既長，有娀方將，帝立子生商。</p>
<p id="30.4.2">玄王桓撥，受小國是達，受大國是達。率履不越，遂視既發。相土烈烈，海外有截。</p>
<p id="30.4.3">帝命不違，至于湯齊。湯降不遟，聖敬日躋。昭假遟遟，上帝是祗。帝命式于九圍。</p>
<p id="30.4.4">受小球大球，為下國綴旒，何天之休。不競不絿，不剛不柔，敷政優優，百祿是遒。</p>
<p id="30.4.5">受小共大共，為下國駿厖，何天之龍。敷奏其勇，不震不動，不戁不竦，百祿是緫。</p>
<p id="30.4.6">武王載旆，有虔秉鉞。如火烈烈，則莫我敢曷。苞有三蘗，莫遂莫達。九有有截，韋顧既伐，昆吾夏桀。</p>
<p id="30.4.7">昔在中葉，有震且業。允也天子，降予卿士。實維阿衡，實左右商王。</p>

#### 殷武 <small>六章、三章章六句、二章章七句、一章五句</small> {id="30.5"}

{{<alert info>}}殷武，祀高宗也。{{</alert>}}

<p id="30.5.1">撻彼殷武，奮伐荆楚。冞入其阻，裒荆之旅。有截其所，湯孫之緒。</p>
<p id="30.5.2">維女荆楚，居國南鄉。昔有成湯，自彼氐羌，莫敢不來享，莫敢不來王，曰商是常。</p>
<p id="30.5.3">天命多辟，設都于禹之績。歲事來辟，勿予禍適，稼穡匪解。</p>
<p id="30.5.4">天命降監，下民有嚴。不僭不濫，不敢怠遑。命于下國，封建厥福。</p>
<p id="30.5.5">商邑翼翼，四方之極。赫赫厥聲，濯濯厥靈。壽考且寧，以保我後生。</p>
<p id="30.5.6">陟彼景山，松柏丸丸。是斷是遷，方斵是虔。松桷有梴，旅楹有閑。寢成孔安。</p>
