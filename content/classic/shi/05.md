---
title: 衛風第五
subtitle: 十篇
date: 2019-06-03T10:14:15+08:00
draft: false
weight: 305
---

#### 淇奧 <small>三章、章九句</small> {id="5.1"}

{{<alert info>}}淇奧，美武公之德也。有文章，又能聽其規諫、以禮自防，故能入相于周，美而作是詩也。{{</alert>}}

<p id="5.1.1">瞻彼淇奧，綠竹猗猗。有匪君子，如切如磋，如琢如磨。瑟兮僴兮，赫兮咺兮。有匪君子，終不可諼兮。</p>
<p id="5.1.2">瞻彼淇奧，綠竹靑靑。有匪君子，充耳琇瑩，會弁如星。瑟兮僴兮，赫兮咺兮。有匪君子，終不可諼兮。</p>
<p id="5.1.3">瞻彼淇奧，綠竹如簀。有匪君子，如金如錫，如圭如璧。寬兮綽兮，猗重較兮。善戲謔兮，不為虐兮。</p>

#### 考槃 <small>三章、章四句</small> {id="5.2"}

{{<alert info>}}考槃，刺莊公也。不能繼先公之業，使賢者退而窮處。{{</alert>}}

<p id="5.2.1">考槃在澗，碩人之寬。獨寐寤言，永矢弗諼。</p>
<p id="5.2.2">考槃在阿，碩人之薖。獨寐寤歌，永矢弗過。</p>
<p id="5.2.3">考槃在陸，碩人之軸。獨寐寤宿，永矢弗告。</p>

#### 碩人 <small>四章、章七句</small> {id="5.3"}

{{<alert info>}}碩人，閔莊姜也。莊公惑於嬖妾，使驕上僭，莊姜賢而不答，終以無子，國人閔而憂之。{{</alert>}}

<p id="5.3.1">碩人其頎，衣錦褧衣。齊侯之子，衛侯之妻，東宮之妹，邢侯之姨，譚公維私。</p>
<p id="5.3.2">手如柔荑，膚如凝脂，領如蝤蠐，齒如瓠犀，螓首蛾眉。巧笑倩兮，美目盻兮。</p>
<p id="5.3.3">碩人敖敖，說于農郊。四牡有驕，朱幩鑣鑣，翟茀以朝。大夫夙退，無使君勞。</p>
<p id="5.3.4">河水洋洋，北流活活。施罛濊濊，鱣鮪發發，葭菼揭揭。庶姜孼孼，庶士有朅。</p>

#### 氓 <small>六章、章十句</small> {id="5.4"}

{{<alert info>}}氓，刺時也。宣公之時，禮義消亡，淫風大行，男女無別，遂相奔誘，華落色衰，復相棄背，或乃困而自悔，喪其妃耦，故序其事以風焉，美反正，刺淫泆也。{{</alert>}}

<p id="5.4.1">氓之蚩蚩，抱布貿絲。匪來貿絲，來即我謀。送子涉淇，至于頓丘。匪我愆期，子無良媒。將子無怒，秋以為期。</p>
<p id="5.4.2">乘彼垝垣，以望復關。不見復關，泣涕漣漣。既見復關，載笑載言。爾卜爾筮，體無咎言。以爾車來，以我賄遷。</p>
<p id="5.4.3">桑之未落，其葉沃若。于嗟鳩兮，無食桑葚。于嗟女兮，無與士耽。士之耽兮，猶可說也。女之耽兮，不可說也。</p>
<p id="5.4.4">桑之落矣，其黃而隕。自我徂爾，三歲食貧。淇水湯湯，漸車帷裳。女也不爽，士貳其行。士也罔極，二三其德。</p>
<p id="5.4.5">三歲為婦，靡室勞矣。夙興夜寐，靡有朝矣。言既遂矣，至于暴矣。兄弟不知，咥其笑矣。靜言思之，躬自悼矣。</p>
<p id="5.4.6">及爾偕老，老使我怨。淇則有岸，隰則有泮。緫角之宴，言笑晏晏。信誓旦旦，不思其反。反是不思，亦已焉哉。</p>

#### 竹竿 <small>四章、章四句</small> {id="5.5"}

{{<alert info>}}竹竿，衛女思歸也。適異國而不見答，思而能以禮者也。{{</alert>}}

<p id="5.5.1">籊籊竹竿，以釣于淇。豈不爾思，遠莫致之。</p>
<p id="5.5.2">泉源在左，淇水在右。女子有行，遠兄弟父母。</p>
<p id="5.5.3">淇水在右，泉源在左。巧笑之瑳，佩玉之儺。</p>
<p id="5.5.4">淇水滺滺，檜楫松舟。駕言出遊，以寫我憂。</p>

#### 芄蘭 <small>二章、章六句</small> {id="5.6"}

{{<alert info>}}芄蘭，刺惠公也。驕而無禮，大夫刺之。{{</alert>}}

<p id="5.6.1">芄蘭之支，童子佩觿。雖則佩觿，能不我知。容兮遂兮，垂帶悸兮。</p>
<p id="5.6.2">芄蘭之葉，童子佩韘。雖則佩韘，能不我甲。容兮遂兮，垂帶悸兮。</p>

#### 河廣 <small>二章、章四句</small> {id="5.7"}

{{<alert info>}}河廣，宋襄公母歸于衛，思而不止，故作是詩也。{{</alert>}}

<p id="5.7.1">誰謂河廣，一葦杭之。誰謂宋遠，跂予望之。</p>
<p id="5.7.2">誰謂河廣，曾不容刀。誰謂宋遠，曾不崇朝。</p>

#### 伯兮 <small>四章、章四句</small> {id="5.8"}

{{<alert info>}}伯兮，刺時也。言君子行役，為王前驅，過時而不反焉。{{</alert>}}

<p id="5.8.1">伯兮朅兮，邦之桀兮。伯也執殳，為王前驅。</p>
<p id="5.8.2">自伯之東，首如飛蓬。豈無膏沐，誰適為容。</p>
<p id="5.8.3">其雨其雨，杲杲出日。願言思伯，甘心首疾。</p>
<p id="5.8.4">焉得諼草，言樹之背。願言思伯，使我心痗。</p>

#### 有狐 <small>三章、章四句</small> {id="5.9"}

{{<alert info>}}有狐，刺時也。衛之男女失時，喪其妃耦焉。古者國有凶荒，則殺禮而多昬，會男女之無夫家者，所以育人民也。{{</alert>}}

<p id="5.9.1">有狐綏綏，在彼淇梁。心之憂矣，之子無裳。</p>
<p id="5.9.2">有狐綏綏，在彼淇厲。心之憂矣，之子無帶。</p>
<p id="5.9.3">有狐綏綏，在彼淇側。心之憂矣，之子無服。</p>

#### 木瓜 <small>三章、章四句</small> {id="5.10"}

{{<alert info>}}木瓜，美齊桓公也。衛國有狄人之敗，出處于漕，齊桓公救而封之，遺之車馬器服焉，衛人思之，欲厚報之而作是詩也。{{</alert>}}

<p id="5.10.1">投我以木瓜，報之以瓊琚。匪報也，永以為好也。</p>
<p id="5.10.2">投我以木桃，報之以瓊瑤。匪報也，永以為好也。</p>
<p id="5.10.3">投我以木李，報之以瓊玖。匪報也，永以為好也。</p>
