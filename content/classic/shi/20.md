---
title: 谷風之什第二十
subtitle: 十篇
date: 2019-06-03T10:14:15+08:00
draft: false
weight: 320
---

#### 谷風 <small>三章、章六句</small> {id="20.1"}

{{<alert info>}}谷風，刺幽王也。天下俗薄，朋友道絕焉。{{</alert>}}

<p id="20.1.1">習習谷風，維風及雨。將恐將懼，維予與女。將安將樂，女轉棄予。</p>
<p id="20.1.2">習習谷風，維風及頹。將恐將懼，寘予于懷。將安將樂，棄予如遺。</p>
<p id="20.1.3">習習谷風，維山崔嵬。無草不死，無木不萎。忘我大德，思我小怨。</p>

#### 蓼莪 <small>六章、四章章四句、二章章八句</small> {id="20.2"}

{{<alert info>}}蓼莪，刺幽王也。民人勞苦，孝子不得終養爾。{{</alert>}}

<p id="20.2.1">蓼蓼者莪，匪莪伊蒿。哀哀父母，生我劬勞。</p>
<p id="20.2.2">蓼蓼者莪，匪莪伊蔚。哀哀父母，生我勞瘁。</p>
<p id="20.2.3">缾之罄矣，維罍之恥。鮮民之生，不如死之久矣。無父何怙，無母何恃。出則銜恤，入則靡至。</p>
<p id="20.2.4">父兮生我，母兮鞠我。拊我畜我，長我育我。顧我復我，出入腹我。欲報之德，昊天罔極。</p>
<p id="20.2.5">南山烈烈，飄風發發。民莫不穀，我獨何害。</p>
<p id="20.2.6">南山律律，飄風弗弗。民莫不穀，我獨不卒。</p>

#### 大東 <small>七章、章八句</small> {id="20.3"}

{{<alert info>}}大東，刺亂也。東國困於役而傷於財，譚大夫作是詩以告病焉。{{</alert>}}

<p id="20.3.1">有饛簋飧，有捄棘匕。周道如砥，其直如矢。君子所履，小人所視。睠言顧之，潸焉出涕。</p>
<p id="20.3.2">小東大東，杼柚其空。糾糾葛屨，可以履霜。佻佻公子，行彼周行。既往既來，使我心疚。</p>
<p id="20.3.3">有洌氿泉，無浸穫薪。契契寤歎，哀我憚人。薪是穫薪，尚可載也。哀我憚人，亦可息也。</p>
<p id="20.3.4">東人之子，職勞不來。西人之子，粲粲衣服。舟人之子，熊羆是裘。私人之子，百僚是試。</p>
<p id="20.3.5">或以其酒，不以其漿。鞙鞙佩璲，不以其長。維天有漢，監亦有光。跂彼織女，終日七襄。</p>
<p id="20.3.6">雖則七襄，不成報章。睆彼牽牛，不以服箱。東有啟明，西有長庚。有捄天畢，載施之行。</p>
<p id="20.3.7">維南有箕，不可以簸揚。維北有斗，不可以挹酒漿。維南有箕，載翕其舌。維北有斗，西柄之揭。</p>

#### 四月 <small>八章、章四句</small> {id="20.4"}

{{<alert info>}}四月，大夫刺幽王也。在位貪殘，下國構禍，怨亂並興焉。{{</alert>}}

<p id="20.4.1">四月維夏，六月徂暑。先祖匪人，胡寧忍予。</p>
<p id="20.4.2">秋日淒淒，百卉具腓。亂離瘼矣，爰其適歸。</p>
<p id="20.4.3">冬日烈烈，飄風發發。民莫不穀，我獨何害。</p>
<p id="20.4.4">山有嘉卉，侯栗侯梅。廢為殘賊，莫知其尤。</p>
<p id="20.4.5">相彼泉水，載清載濁。我日構禍，曷云能穀。</p>
<p id="20.4.6">滔滔江漢，南國之紀。盡瘁以仕，寧莫我有。</p>
<p id="20.4.7">匪鶉匪鳶，翰飛戾天。匪鱣匪鮪，潛逃于淵。</p>
<p id="20.4.8">山有蕨薇，隰有杞桋。君子作歌，維以告哀。</p>

#### 北山 <small>六章、三章章六句、三章章四句</small> {id="20.5"}

{{<alert info>}}北山，大夫刺幽王也。役使不均，己勞於從事而不得養其父母焉。{{</alert>}}

<p id="20.5.1">陟彼北山，言采其杞。偕偕士子，朝夕從事。王事靡盬，憂我父母。</p>
<p id="20.5.2">溥天之下，莫非王土。率土之濱，莫非王臣。大夫不均，我從事獨賢。</p>
<p id="20.5.3">四牡彭彭，王事傍傍。嘉我未老，鮮我方將。旅力方剛，經營四方。</p>
<p id="20.5.4">或燕燕居息，或盡瘁事國。或息偃在牀，或不已于行。</p>
<p id="20.5.5">或不知叫號，或慘慘劬勞。或棲遲偃仰，或王事鞅掌。</p>
<p id="20.5.6">或湛樂飲酒，或慘慘畏咎。或出入風議，或靡事不為。</p>

#### 無將大車 <small>三章、章四句</small> {id="20.6"}

{{<alert info>}}無將大車，大夫悔將小人也。{{</alert>}}

<p id="20.6.1">無將大車，祇自塵兮。無思百憂，祇自疧兮。</p>
<p id="20.6.2">無將大車，維塵冥冥。無思百憂，不出于熲。</p>
<p id="20.6.3">無將大車，維塵雝兮。無思百憂，祇自重兮。</p>

#### 小明 <small>五章、三章章十二句、二章章六句</small> {id="20.7"}

{{<alert info>}}小明，大夫悔仕於亂世也。{{</alert>}}

<p id="20.7.1">明明上天，照臨下土。我征徂西，至于艽野。二月初吉，載離寒暑。心之憂矣，其毒大苦。念彼共人，涕零如雨。豈不懷歸，畏此罪罟。</p>
<p id="20.7.2">昔我往矣，日月方除。曷云其還，歲聿云莫。念我獨兮，我事孔庶。心之憂矣，憚我不暇。念彼共人，睠睠懷顧。豈不懷歸，畏此譴怒。</p>
<p id="20.7.3">昔我往矣，日月方奧。曷云其還，政事愈蹙。歲聿云莫，采蕭穫菽。心之憂矣，自詒伊戚。念彼共人，興言出宿。豈不懷歸，畏此反覆。</p>
<p id="20.7.4">嗟爾君子，無恆安處。靖共爾位，正直是與。神之聽之，式穀以女。</p>
<p id="20.7.5">嗟爾君子，無恆安息。靖共爾位，好是正直。神之聽之，介爾景福。</p>

#### 鼓鍾 <small>四章、章五句</small> {id="20.8"}

{{<alert info>}}鼓鍾，刺幽王也。{{</alert>}}

<p id="20.8.1">鼓鍾將將，淮水湯湯，憂心且傷。淑人君子，懷允不忘。</p>
<p id="20.8.2">鼓鍾喈喈，淮水湝湝，憂心且悲。淑人君子，其德不回。</p>
<p id="20.8.3">鼓鍾伐鼛，淮有三洲，憂心且妯。淑人君子，其德不猶。</p>
<p id="20.8.4">鼓鍾欽欽，鼓瑟鼓琴，笙磬同音。以雅以南，以籥不僭。</p>

#### 楚茨 <small>六章、章十二句</small> {id="20.9"}

{{<alert info>}}楚茨，刺幽王也。政煩賦重，田萊多荒，饑饉降喪，民卒流亡，祭祀不饗，故君子思古焉。{{</alert>}}

<p id="20.9.1">楚楚者茨，言抽其棘。自昔何為，我蓺黍稷。我黍與與，我稷翼翼。我倉既盈，我庾維億。以為酒食，以享以祀。以妥以侑，以介景福。</p>
<p id="20.9.2">濟濟蹌蹌，絜爾牛羊，以往烝嘗。或剝或亨，或肆或將，祝祭于祊。祀事孔明，先祖是皇，神保是饗。孝孫有慶，報以介福，萬壽無疆。</p>
<p id="20.9.3">執爨踖踖，為俎孔碩，或燔或炙。君婦莫莫，為豆孔庶。為賓為客，獻醻交錯。禮儀卒度，笑語卒獲。神保是格，報以介福，萬壽攸酢。</p>
<p id="20.9.4">我孔熯矣，式禮莫愆。工祝致告，徂賚孝孫。苾芬孝祀，神嗜飲食。卜爾百福，如幾如式。既齊既稷，既匡既勑。永錫爾極，時萬時億。</p>
<p id="20.9.5">禮儀既備，鍾鼓既戒。孝孫徂位，工祝致告。神具醉止，皇尸載起。鼓鍾送尸，神保聿歸。諸宰君婦，廢徹不遲。諸父兄弟，備言燕私。</p>
<p id="20.9.6">樂具入奏，以綏後祿。爾肴既將，莫怨具慶。既醉既飽，小大稽首。神嗜飲食，使君壽考。孔惠孔時，維其盡之。子子孫孫，勿替引之。</p>

#### 信南山 <small>六章、章六句</small> {id="20.10"}

{{<alert info>}}信南山，刺幽王也。不能脩成王之業，疆理天下，以奉禹功，故君子思古焉。{{</alert>}}

<p id="20.10.1">信彼南山，維禹甸之。畇畇原隰，曾孫田之。我疆我理，南東其畝。</p>
<p id="20.10.2">上天同雲，雨雪雰雰。益之以霡霂，既優既渥。既霑既足，生我百穀。</p>
<p id="20.10.3">疆埸翼翼，黍稷彧彧。曾孫之穡，以為酒食。畀我尸賓，壽考萬年。</p>
<p id="20.10.4">中田有廬，疆埸有瓜。是剝是菹，獻之皇祖。曾孫壽考，受天之祜。</p>
<p id="20.10.5">祭以清酒，從以騂牡，享于祖考。執其鸞刀，以啟其毛，取其血膋。</p>
<p id="20.10.6">是烝是享，苾苾芬芬。祀事孔明，先祖是皇。報以介福，萬壽無疆。</p>
