---
title: 陳風第十二
subtitle: 十篇
date: 2019-06-03T10:14:15+08:00
draft: true
weight: 12
---


<h4 id="12.1">宛丘 <small>三章、章四句</small></h4>

<blockquote>
  <p>宛丘，刺幽公也。淫荒昬亂，游蕩無度焉。</p>
</blockquote>

<p id="12.1.1">子之湯兮，宛丘之上兮。洵有情兮，而無望兮。</p>
<p id="12.1.2">坎其擊鼓，宛丘之下。無冬無夏，值其鷺羽。</p>
<p id="12.1.3">坎其擊缶，宛丘之道。無冬無夏，值其鷺翿。</p>

<h4 id="12.2">東門之枌 <small>三章、章四句</small></h4>

<blockquote>
  <p>東門之枌，疾亂也。幽公淫荒，風化之所行，男女棄其舊業，亟會於道路，歌舞於市井爾。</p>
</blockquote>

<p id="12.2.1">東門之枌，宛丘之栩。子仲之子，婆娑其下。</p>
<p id="12.2.2">穀旦于差，南方之原。不績其麻，市也婆娑。</p>
<p id="12.2.3">穀旦于逝，越以鬷邁。視爾如荍，貽我握椒。</p>

<h4 id="12.3">衡門 <small>三章、章四句</small></h4>

<blockquote>
  <p>衡門，誘僖公也。愿而無立志，故作是詩以誘掖其君也。</p>
</blockquote>

<p id="12.3.1">衡門之下，可以棲遲。泌之洋洋，可以樂飢。</p>
<p id="12.3.2">豈其食魚，必河之魴。豈其取妻，必齊之姜。</p>
<p id="12.3.3">豈其食魚，必河之鯉。豈其取妻，必宋之子。</p>

<h4 id="12.4">東門之池 <small>三章、章四句</small></h4>

<blockquote>
  <p>東門之池，刺時也。疾其君子淫昬而思賢女以配君子也。</p>
</blockquote>

<p id="12.4.1">東門之池，可以漚麻。彼美淑姬，可與晤歌。</p>
<p id="12.4.2">東門之池，可以漚紵。彼美淑姬，可與晤語。</p>
<p id="12.4.3">東門之池，可以漚菅。彼美淑姬，可與晤言。</p>

<h4 id="12.5">東門之楊 <small>二章、章四句</small></h4>

<blockquote>
  <p>東門之楊，刺時也。昬姻失時，男女多違，親迎，女猶有不至者也。</p>
</blockquote>

<p id="12.5.1">東門之楊，其葉牂牂。昬以為期，明星煌煌。</p>
<p id="12.5.2">東門之楊，其葉肺肺。昬以為期，明星晢晢。</p>

<h4 id="12.6">墓門 <small>二章、章六句</small></h4>

<blockquote>
  <p>墓門，刺陳佗也。陳佗無良師傅，以至於不義，惡加於萬民焉。</p>
</blockquote>

<p id="12.6.1">墓門有棘，斧以斯之。夫也不良，國人知之。知而不已，誰昔然矣。</p>
<p id="12.6.2">墓門有梅，有鴞萃止。夫也不良，歌以訊之。訊予不顧，顛倒思予。</p>

<h4 id="12.7">防有鵲巢 <small>二章、章四句</small></h4>

<blockquote>
  <p>防有鵲巢，憂讒賊也。宣公多信讒，君子憂懼焉。</p>
</blockquote>

<p id="12.7.1">防有鵲巢，邛有旨苕。誰侜予美，心焉忉忉。</p>
<p id="12.7.2">中唐有甓，邛有旨鷊。誰侜予美，心焉惕惕。</p>

<h4 id="12.8">月出 <small>三章、章四句</small></h4>

<blockquote>
  <p>月出，刺好色也。在位不好德而說美色焉。</p>
</blockquote>

<p id="12.8.1">月出皎兮，佼人僚兮，舒窈糾兮，勞心悄兮。</p>
<p id="12.8.2">月出皓兮，佼人懰兮，舒懮受兮，勞心慅兮。</p>
<p id="12.8.3">月出照兮，佼人燎兮，舒夭紹兮，勞心慘兮。</p>

<h4 id="12.9">株林 <small>二章、章四句</small></h4>

<blockquote>
  <p>株林，刺靈公也。淫乎夏姬，驅馳而往，朝夕不休息焉。</p>
</blockquote>

<p id="12.9.1">胡為乎株林，從夏南。匪適株林，從夏南。</p>
<p id="12.9.2">駕我乘馬，說于株野。乘我乘駒，朝食于株。</p>

<h4 id="12.10">澤陂 <small>三章、章六句</small></h4>

<blockquote>
  <p>澤陂，刺時也。言靈公君臣淫於其國，男女相說，憂思感傷焉。</p>
</blockquote>

<p id="12.10.1">彼澤之陂，有蒲與荷。有美一人，傷如之何。寤寐無為，涕泗滂沱。</p>
<p id="12.10.2">彼澤之陂，有蒲與蕳。有美一人，碩大且卷。寤寐無為，中心悁悁。</p>
<p id="12.10.3">彼澤之陂，有蒲菡萏。有美一人，碩大且儼。寤寐無為，輾轉伏枕。</p>
