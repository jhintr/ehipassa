---
title: 魏風第九
subtitle: 七篇
date: 2019-06-03T10:14:15+08:00
draft: true
weight: 9
---


<h4 id="9.1">葛屨 <small>二章、一章六句、一章五句</small></h4>

<blockquote>
  <p>葛屨，刺褊也。魏地陿隘，其民機巧趨利，其君儉嗇褊急而無德以將之。</p>
</blockquote>

<p id="9.1.1">糾糾葛屨，可以履霜。摻摻女手，可以縫裳。要之襋之，好人服之。</p>
<p id="9.1.2">好人提提，宛然左辟，佩其象揥。維是褊心，是以為刺。</p>

<h4 id="9.2">汾沮洳 <small>三章、章六句</small></h4>

<blockquote>
  <p>汾沮洳，刺儉也。其君儉以能勤，刺不得禮也。</p>
</blockquote>

<p id="9.2.1">彼汾沮洳，言采其莫。彼其之子，美無度。美無度，殊異乎公路。</p>
<p id="9.2.2">彼汾一方，言采其桑。彼其之子，美如英。美如英，殊異乎公行。</p>
<p id="9.2.3">彼汾一曲，言采其藚。彼其之子，美如玉。美如玉，殊異乎公族。</p>

<h4 id="9.3">園有桃 <small>二章、章十二句</small></h4>

<blockquote>
  <p>園有桃，刺時也。大夫憂其君國小而迫而儉以嗇，不能用其民而無德教，日以侵削，故作是詩也。</p>
</blockquote>

<p id="9.3.1">園有桃，其實之殽。心之憂矣，我歌且謠。不知我者，謂我士也驕。彼人是哉，子曰何其。心之憂矣，其誰知之。其誰知之，蓋亦勿思。</p>
<p id="9.3.2">園有棘，其實之食。心之憂矣，聊以行國。不知我者，謂我士也罔極。彼人是哉，子曰何其。心之憂矣，其誰知之。其誰知之，蓋亦勿思。</p>

<h4 id="9.4">陟岵 <small>三章、章六句</small></h4>

<blockquote>
  <p>陟岵，孝子行役，思念父母也。國迫而數侵削，役乎大國，父母兄弟離散而作是詩也。</p>
</blockquote>

<p id="9.4.1">陟彼岵兮，瞻望父兮。父曰嗟予子，行役夙夜無已。上慎旃哉，猶來無止。</p>
<p id="9.4.2">陟彼屺兮，瞻望母兮。母曰嗟予季，行役夙夜無寐。上慎旃哉，猶來無棄。</p>
<p id="9.4.3">陟彼岡兮，瞻望兄兮。兄曰嗟予弟，行役夙夜必偕。上慎旃哉，猶來無死。</p>

<h4 id="9.5">十畝之間 <small>二章、章三句</small></h4>

<blockquote>
  <p>十畝之間，刺時也。言其國削小，民無所居焉。</p>
</blockquote>

<p id="9.5.1">十畝之間兮，桑者閑閑兮，行與子還兮。</p>
<p id="9.5.2">十畝之外兮，桑者泄泄兮，行與子逝兮。</p>

<h4 id="9.6">伐檀 <small>三章、章九句</small></h4>

<blockquote>
  <p>伐檀，刺貪也。在位貪鄙，無功而受祿，君子不得進仕爾。</p>
</blockquote>

<p id="9.6.1">坎坎伐檀兮，寘之河之干兮，河水清且漣猗。不稼不穡，胡取禾三百廛兮。不狩不獵，胡瞻爾庭有縣貆兮。彼君子兮，不素餐兮。</p>
<p id="9.6.2">坎坎伐輻兮，寘之河之側兮，河水清且直猗。不稼不穡，胡取禾三百億兮。不狩不獵，胡瞻爾庭有縣特兮。彼君子兮，不素食兮。</p>
<p id="9.6.3">坎坎伐輪兮，寘之河之漘兮，河水清且淪猗。不稼不穡，胡取禾三百囷兮。不狩不獵，胡瞻爾庭有縣鶉兮。彼君子兮，不素飧兮。</p>

<h4 id="9.7">碩鼠 <small>三章、章八句</small></h4>

<blockquote>
  <p>碩鼠，刺重斂也。國人刺其君重斂蠶食於民，不修其政，貪而畏人，若大鼠也。</p>
</blockquote>

<p id="9.7.1">碩鼠碩鼠，無食我黍。三歲貫女，莫我肯顧。逝將去女，適彼樂土。樂土樂土，爰得我所。</p>
<p id="9.7.2">碩鼠碩鼠，無食我麥。三歲貫女，莫我肯德。逝將去女，適彼樂國。樂國樂國，爰得我直。</p>
<p id="9.7.3">碩鼠碩鼠，無食我苗。三歲貫女，莫我肯勞。逝將去女，適彼樂郊。樂郊樂郊，誰之永號。</p>
