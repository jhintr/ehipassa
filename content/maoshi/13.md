---
title: 檜風第十三
subtitle: 四篇
date: 2019-06-03T10:14:15+08:00
draft: false
weight: 13
---


<h4 id="13.1">羔裘 <small>三章、章四句</small></h4>

<blockquote>
  <p>羔裘，大夫以道去其君也。國小而迫，君不用道，好潔其衣服、逍遙遊燕而不能自強於政治，故作是詩也。</p>
</blockquote>

<p id="13.1.1">羔裘逍遙，狐裘以朝。豈不爾思，勞心忉忉。</p>
<p id="13.1.2">羔裘翱翔，狐裘在堂。豈不爾思，我心憂傷。</p>
<p id="13.1.3">羔裘如膏，日出有曜。豈不爾思，中心是悼。</p>

<h4 id="13.2">素冠 <small>三章、章三句</small></h4>

<blockquote>
  <p>素冠，刺不能三年也。</p>
</blockquote>

<p id="13.2.1">庶見素冠兮，棘人欒欒兮，勞心慱慱兮。</p>
<p id="13.2.2">庶見素衣兮，我心傷悲兮，聊與子同歸兮。</p>
<p id="13.2.3">庶見素韠兮，我心蘊結兮，聊與子如一兮。</p>

<h4 id="13.3">隰有萇楚 <small>三章、章四句</small></h4>

<blockquote>
  <p>隰有萇楚，疾恣也。國人疾其君之淫恣而思無情慾者也。</p>
</blockquote>

<p id="13.3.1">隰有萇楚，猗儺其枝。夭之沃沃，樂子之無知。</p>
<p id="13.3.2">隰有萇楚，猗儺其華。夭之沃沃，樂子之無家。</p>
<p id="13.3.3">隰有萇楚，猗儺其實。夭之沃沃，樂子之無室。</p>

<h4 id="13.4">匪風 <small>三章、章四句</small></h4>

<blockquote>
  <p>匪風，思周道也。國小政亂，憂及禍難而思周道焉。</p>
</blockquote>

<p id="13.4.1">匪風發兮，匪車偈兮。顧瞻周道，中心怛兮。</p>
<p id="13.4.2">匪風飄兮，匪車嘌兮。顧瞻周道，中心弔兮。</p>
<p id="13.4.3">誰能亨魚，溉之釜鬵。誰將西歸，懷之好音。</p>
