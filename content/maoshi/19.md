---
title: 節南山之什第十九
subtitle: 十篇
date: 2019-06-03T10:14:15+08:00
draft: false
weight: 19
---


<h4 id="19.1">節南山 <small>十章、六章章八句、四章章四句</small></h4>

<div class="alert alert-dark" role="alert">
  節南山，家父刺幽王也。
</div>

<p id="19.1.1">節彼南山，維石巖巖。赫赫師尹，民具爾瞻。憂心如惔，不敢戲談。國既卒斬，何用不監。</p>
<p id="19.1.2">節彼南山，有實其猗。赫赫師尹，不平謂何。天方薦瘥，喪亂弘多。民言無嘉，憯莫懲嗟。</p>
<p id="19.1.3">尹氏大師，維周之氐。秉國之均，四方是維。天子是毗，俾民不迷。不弔昊天，不宜空我師。</p>
<p id="19.1.4">弗躬弗親，庶民弗信。弗問弗仕，勿罔君子。式夷式已，無小人殆。瑣瑣姻亞，則無膴仕。</p>
<p id="19.1.5">昊天不傭，降此鞠訩。昊天不惠，降此大戾。君子如屆，俾民心闋。君子如夷，惡怒是違。</p>
<p id="19.1.6">不弔昊天，亂靡有定。式月斯生，俾民不寧。憂心如酲，誰秉國成。不自為政，卒勞百姓。</p>
<p id="19.1.7">駕彼四牡，四牡項領。我瞻四方，蹙蹙靡所騁。</p>
<p id="19.1.8">方茂爾惡，相爾矛矣。既夷既懌，如相醻矣。</p>
<p id="19.1.9">昊天不平，我王不寧。不懲其心，覆怨其正。</p>
<p id="19.1.10">家父作誦，以究王訩。式訛爾心，以畜萬邦。</p>


<h4 id="19.2">正月 <small>十三章、八章章八句、五章章六句</small></h4>

<div class="alert alert-dark" role="alert">
  正月，大夫刺幽王也。
</div>

<p id="19.2.1">正月繁霜，我心憂傷。民之訛言，亦孔之將。念我獨兮，憂心京京。哀我小心，癙憂以痒。</p>
<p id="19.2.2">父母生我，胡俾我瘉。不自我先，不自我後。好言自口，莠言自口。憂心愈愈，是以有侮。</p>
<p id="19.2.3">憂心惸惸，念我無祿。民之無辜，并其臣僕。哀我人斯，于何從祿。瞻烏爰止，于誰之屋。</p>
<p id="19.2.4">瞻彼中林，侯薪侯蒸。民今方殆，視天夢夢。既克有定，靡人弗勝。有皇上帝，伊誰云憎。</p>
<p id="19.2.5">謂山蓋卑，為岡為陵。民之訛言，寧莫之懲。召彼故老，訊之占夢。具曰予聖，誰知烏之雌雄。</p>
<p id="19.2.6">謂天蓋高，不敢不局。謂地蓋厚，不敢不蹐。維號斯言，有倫有脊。哀今之人，胡為虺蜴。</p>
<p id="19.2.7">瞻彼阪田，有菀其特。天之扤我，如不我克。彼求我則，如不我得。執我仇仇，亦不我力。</p>
<p id="19.2.8">心之憂矣，如或結之。今茲之正，胡然厲矣。燎之方揚，寧或滅之。赫赫宗周，襃姒烕之。</p>
<p id="19.2.9">終其永懷，又窘陰雨。其車既載，乃棄爾輔。載輸爾載，將伯助予。</p>
<p id="19.2.10">無棄爾輔，員于爾輻。屢顧爾僕，不輸爾載。終踰絕險，曾是不意。</p>
<p id="19.2.11">魚在于沼，亦匪克樂。潛雖伏矣，亦孔之炤。憂心慘慘，念國之為虐。</p>
<p id="19.2.12">彼有旨酒，又有嘉殽。洽比其鄰，昬姻孔云。念我獨兮，憂心慇慇。</p>
<p id="19.2.13">佌佌彼有屋，蔌蔌方有穀。民今之無祿，天夭是椓。哿矣富人，哀此惸獨。</p>


<h4 id="19.3">十月之交 <small>八章、章八句</small></h4>

<div class="alert alert-dark" role="alert">
  十月之交，大夫刺幽王也。
</div>

<p id="19.3.1">十月之交，朔月辛卯。日有食之，亦孔之醜。彼月而微，此日而微。今此下民，亦孔之哀。</p>
<p id="19.3.2">日月告凶，不用其行。四國無政，不用其良。彼月而食，則維其常。此日而食，于何不臧。</p>
<p id="19.3.3">爗爗震電，不寧不令。百川沸騰，山冡崒崩。高岸為谷，深谷為陵。哀今之人，胡憯莫懲。</p>
<p id="19.3.4">皇父卿士，番維司徒。家伯維宰，仲允膳夫。棸子內史，蹶維趣馬。楀維師氏，豔妻煽方處。</p>
<p id="19.3.5">抑此皇父，豈曰不時。胡為我作，不即我謀。徹我牆屋，田卒汙萊。曰予不戕，禮則然矣。</p>
<p id="19.3.6">皇父孔聖，作都于向。擇三有事，亶侯多藏。不憖遺一老，俾守我王。擇有車馬，以居徂向。</p>
<p id="19.3.7">黽勉從事，不敢告勞。無罪無辜，讒口嚻嚻。下民之孽，匪降自天。噂沓背憎，職競由人。</p>
<p id="19.3.8">悠悠我里，亦孔之痗。四方有羨，我獨居憂。民莫不逸，我獨不敢休。天命不徹，我不敢傚我友自逸。</p>


<h4 id="19.4">雨無正 <small>七章、二章章十句、二章章八句、三章章六句</small></h4>

<div class="alert alert-dark" role="alert">
  雨無正，大夫刺幽王也。雨自上下者也，眾多如雨，而非所以為政也。
</div>

<p id="19.4.1">浩浩昊天，不駿其德。降喪饑饉，斬伐四國。旻天疾威，弗慮弗圖。舍彼有罪，既伏其辜。若此無罪，淪胥以鋪。</p>
<p id="19.4.2">周宗既滅，靡所止戾。正大夫離居，莫知我勩。三事大夫，莫肯夙夜。邦君諸侯，莫肯朝夕。庶曰式臧，覆出為惡。</p>
<p id="19.4.3">如何昊天，辟言不信。如彼行邁，則靡所臻。凡百君子，各敬爾身。胡不相畏，不畏于天。</p>
<p id="19.4.4">戎成不退，饑成不遂。曾我暬御，憯憯日瘁。凡百君子，莫肯用訊。聽言則答，譖言則退。</p>
<p id="19.4.5">哀哉不能言，匪舌是出，維躬是瘁。哿矣能言，巧言如流，俾躬處休。</p>
<p id="19.4.6">維曰予仕，孔棘且殆。云不可使，得罪于天子。亦云可使，怨及朋友。</p>
<p id="19.4.7">謂爾遷于王都，曰予未有室家。鼠思泣血，無言不疾。昔爾出居，誰從作爾室。</p>


<h4 id="19.5">小旻 <small>六章、三章章八句、三章章七句</small></h4>

<div class="alert alert-dark" role="alert">
  小旻，大夫刺幽王也。
</div>

<p id="19.5.1">旻天疾威，敷于下土。謀猶回遹，何日斯沮。謀臧不從，不臧覆用。我視謀猶，亦孔之邛。</p>
<p id="19.5.2">潝潝訿訿，亦孔之哀。謀之其臧，則具是違。謀之不臧，則具是依。我視謀猶，伊于胡厎。</p>
<p id="19.5.3">我龜既厭，不我告猶。謀夫孔多，是用不集。發言盈庭，誰敢執其咎。如匪行邁謀，是用不得于道。</p>
<p id="19.5.4">哀哉為猶，匪先民是程，匪大猶是經。維邇言是聽，維邇言是爭。如彼築室于道謀，是用不潰于成。</p>
<p id="19.5.5">國雖靡止，或聖或否。民雖靡膴，或哲或謀，或肅或艾。如彼泉流，無淪胥以敗。</p>
<p id="19.5.6">不敢暴虎，不敢馮河。人知其一，莫知其他。戰戰兢兢，如臨深淵，如履薄冰。</p>


<h4 id="19.6">小宛 <small>六章、章六句</small></h4>

<div class="alert alert-dark" role="alert">
  小宛，大夫刺幽王也。
</div>

<p id="19.6.1">宛彼鳴鳩，翰飛戾天。我心憂傷，念昔先人。明發不寐，有懷二人。</p>
<p id="19.6.2">人之齊聖，飲酒溫克。彼昬不知，壹醉日富。各敬爾儀，天命不又。</p>
<p id="19.6.3">中原有菽，庶民采之。螟蛉有子，蜾蠃負之。敎誨爾子，式穀似之。</p>
<p id="19.6.4">題彼脊令，載飛載鳴。我日斯邁，而月斯征。夙興夜寐，毋忝爾所生。</p>
<p id="19.6.5">交交桑扈，率場啄粟。哀我填寡，宜岸宜獄。握粟出卜，自何能穀。</p>
<p id="19.6.6">溫溫恭人，如集于木。惴惴小心，如臨于谷。戰戰兢兢，如履薄冰。</p>


<h4 id="19.7">小弁 <small>八章、章八句</small></h4>

<div class="alert alert-dark" role="alert">
  小弁，刺幽王也。大子之傅作焉。
</div>

<p id="19.7.1">弁彼鸒斯，歸飛提提。民莫不穀，我獨于罹。何辜于天，我罪伊何。心之憂矣，云如之何。</p>
<p id="19.7.2">踧踧周道，鞫為茂草。我心憂傷，惄焉如擣。假寐永歎，維憂用老。心之憂矣，疢如疾首。</p>
<p id="19.7.3">維桑與梓，必恭敬止。靡瞻匪父，靡依匪母。不屬于毛，不罹于裏。天之生我，我辰安在。</p>
<p id="19.7.4">菀彼柳斯，鳴蜩嘒嘒。有漼者淵，萑葦淠淠。譬彼舟流，不知所屆。心之憂矣，不遑假寐。</p>
<p id="19.7.5">鹿斯之奔，維足伎伎。雉之朝雊，尚求其雌。譬彼壞木，疾用無枝。心之憂矣，寧莫之知。</p>
<p id="19.7.6">相彼投兔，尚或先之。行有死人，尚或墐之。君子秉心，維其忍之。心之憂矣，涕既隕之。</p>
<p id="19.7.7">君子信讒，如或醻之。君子不惠，不舒究之。伐木掎矣，析薪扡矣。舍彼有罪，予之佗矣。</p>
<p id="19.7.8">莫高匪山，莫浚匪泉。君子無易由言，耳屬于垣。無逝我梁，無發我笱。我躬不閱，遑恤我後。</p>


<h4 id="19.8">巧言 <small>六章、章八句</small></h4>

<div class="alert alert-dark" role="alert">
  巧言，刺幽王也。大夫傷於讒，故作是詩也。
</div>

<p id="19.8.1">悠悠昊天，曰父母且。無罪無辜，亂如此幠。昊天已威，予慎無罪。昊天大幠，予慎無辜。</p>
<p id="19.8.2">亂之初生，僭始既涵。亂之又生，君子信讒。君子如怒，亂庶遄沮。君子如祉，亂庶遄已。</p>
<p id="19.8.3">君子屢盟，亂是用長。君子信盜，亂是用暴。盜言孔甘，亂是用餤。匪其止共，維王之邛。</p>
<p id="19.8.4">奕奕寢廟，君子作之。秩秩大猷，聖人莫之。他人有心，予忖度之。躍躍毚兔，遇犬獲之。</p>
<p id="19.8.5">荏染柔木，君子樹之。往來行言，心焉數之。蛇蛇碩言，出自口矣。巧言如簧，顏之厚矣。</p>
<p id="19.8.6">彼何人斯，居河之麋。無拳無勇，職為亂階。既微且尰，爾勇伊何。為猶將多，爾居徒幾何。</p>


<h4 id="19.9">何人斯 <small>八章、章六句</small></h4>

<div class="alert alert-dark" role="alert">
  何人斯，蘇公刺暴公也。暴公為卿士而譖蘇公焉，故蘇公作是詩以絕之。
</div>

<p id="19.9.1">彼何人斯，其心孔艱。胡逝我梁，不入我門。伊誰云從，維暴之云。</p>
<p id="19.9.2">二人從行，誰為此禍。胡逝我梁，不入唁我。始者不如今，云不我可。</p>
<p id="19.9.3">彼何人斯，胡逝我陳。我聞其聲，不見其身。不愧于人，不畏于天。</p>
<p id="19.9.4">彼何人斯，其為飄風。胡不自北，胡不自南。胡逝我梁，祇攪我心。</p>
<p id="19.9.5">爾之安行，亦不遑舍。爾之亟行，遑脂爾車。壹者之來，云何其盱。</p>
<p id="19.9.6">爾還而入，我心易也。還而不入，否難知也。壹者之來，俾我祇也。</p>
<p id="19.9.7">伯氏吹壎，仲氏吹篪。及爾如貫，諒不我知。出此三物，以詛爾斯。</p>
<p id="19.9.8">為鬼為蜮，則不可得。有靦面目，視人罔極。作此好歌，以極反側。</p>


<h4 id="19.10">巷伯 <small>七章、四章章四句、一章五句、一章八句、一章六句</small></h4>

<div class="alert alert-dark" role="alert">
  巷伯，刺幽王也。寺人傷於讒，故作是詩也。
</div>

<p id="19.10.1">萋兮斐兮，成是貝錦。彼譖人者，亦已大甚。</p>
<p id="19.10.2">哆兮侈兮，成是南箕。彼譖人者，誰適與謀。</p>
<p id="19.10.3">緝緝翩翩，謀欲譖人。慎爾言也，謂爾不信。</p>
<p id="19.10.4">捷捷幡幡，謀欲譖言。豈不爾受，既其女遷。</p>
<p id="19.10.5">驕人好好，勞人草草。蒼天蒼天，視彼驕人，矜此勞人。</p>
<p id="19.10.6">彼譖人者，誰適與謀。取彼譖人，投畀豺虎。豺虎不食，投畀有北。有北不受，投畀有昊。</p>
<p id="19.10.7">楊園之道，猗于畝丘。寺人孟子，作為此詩。凡百君子，敬而聽之。</p>
