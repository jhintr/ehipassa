---
title: 臣工之什第二十七
subtitle: 十篇
date: 2019-06-03T10:14:15+08:00
draft: false
weight: 27
---


<h4 id="27.1">臣工 <small>一章、十五句</small></h4>

<div class="alert alert-dark" role="alert">
  臣工，諸侯助祭遣於廟也。
</div>

<p id="27.1.1">嗟嗟臣工，敬爾在公，王釐爾成，來咨來茹。嗟嗟保介，維莫之春，亦又何求，如何新畬。於皇來牟，將受厥明，明昭上帝，迄用康年。命我衆人，庤乃錢鎛，奄觀銍艾。</p>


<h4 id="27.2">噫嘻 <small>一章、八句</small></h4>

<div class="alert alert-dark" role="alert">
  噫嘻，春夏祈穀于上帝也。
</div>

<p id="27.2.1">噫嘻成王，既昭假爾。率時農夫，播厥百穀。駿發爾私，終三十里。亦服爾耕，十千維耦。</p>


<h4 id="27.3">振鷺 <small>一章、八句</small></h4>

<div class="alert alert-dark" role="alert">
  振鷺，二王之後來助祭也。
</div>

<p id="27.3.1">振鷺于飛，于彼西雝。我客戾止，亦有斯容。在彼無惡，在此無斁。庶幾夙夜，以永終譽。</p>


<h4 id="27.4">豐年 <small>一章、七句</small></h4>

<div class="alert alert-dark" role="alert">
  豐年，秋冬報也。
</div>

<p id="27.4.1">豐年多黍多稌，亦有高廩，萬億及秭。為酒為醴，烝畀祖妣。以洽百禮，降福孔皆。</p>


<h4 id="27.5">有瞽 <small>一章、十三句</small></h4>

<div class="alert alert-dark" role="alert">
  有瞽，始作樂而合乎祖也。
</div>

<p id="27.5.1">有瞽有瞽，在周之庭。設業設虡，崇牙樹羽。應田縣鼓，鞉磬柷圉。既備乃奏，簫管備舉。喤喤厥聲，肅雝和鳴，先祖是聽。我客戾止，永觀厥成。</p>


<h4 id="27.6">潛 <small>一章、六句</small></h4>

<div class="alert alert-dark" role="alert">
  潛，季冬薦魚、春獻鮪也。
</div>

<p id="27.6.1">猗與漆沮，潛有多魚。有鱣有鮪，鰷鱨鰋鯉。以享以祀，以介景福。</p>


<h4 id="27.7">雝 <small>一章、十六句</small></h4>

<div class="alert alert-dark" role="alert">
  雝，禘大祖也。
</div>

<p id="27.7.1">有來雝雝，至止肅肅。相維辟公，天子穆穆。於薦廣牡，相予肆祀。假哉皇考，綏予孝子。宣哲維人，文武維后。燕及皇天，克昌厥後。綏我眉壽，介以繁祉。既右烈考，亦右文母。</p>


<h4 id="27.8">載見 <small>一章、十四句</small></h4>

<div class="alert alert-dark" role="alert">
  載見，諸侯始見乎武王廟也。
</div>

<p id="27.8.1">載見辟王，曰求厥章。龍旂陽陽，和鈴央央。鞗革有鶬，休有烈光。率見昭考，以孝以享，以介眉壽。永言保之，思皇多祜。烈文辟公，綏以多福。俾緝熙于純嘏。</p>


<h4 id="27.9">有客 <small>一章、十二句</small></h4>

<div class="alert alert-dark" role="alert">
  有客，微子來見祖廟也。
</div>

<p id="27.9.1">有客有客，亦白其馬。有萋有且，敦琢其旅。有客宿宿，有客信信。言授之縶，以縶其馬。薄言追之，左右綏之。既有淫威，降福孔夷。</p>


<h4 id="27.10">武 <small>一章、七句</small></h4>

<div class="alert alert-dark" role="alert">
  武，奏大武也。
</div>

<p id="27.10.1">於皇武王，無競維烈。允文文王，克開厥後。嗣武受之，勝殷遏劉，耆定爾功。</p>
