---
title: 鹿鳴之什第十六
subtitle: 十篇
date: 2019-06-03T10:14:15+08:00
draft: false
weight: 16
---


<h4 id="16.1">鹿鳴 <small>三章、章八句</small></h4>

<blockquote>
  <p>鹿鳴，燕群臣嘉賓也。既飲食之，又實幣帛筐篚以將其厚意，然後忠臣嘉賓得盡其心矣。</p>
</blockquote>

<p id="16.1.1">呦呦鹿鳴，食野之苹。我有嘉賓，鼓瑟吹笙。吹笙鼓簧，承筐是將。人之好我，示我周行。</p>
<p id="16.1.2">呦呦鹿鳴，食野之蒿。我有嘉賓，德音孔昭。視民不恌，君子是則是傚。我有旨酒，嘉賓式燕以敖。</p>
<p id="16.1.3">呦呦鹿鳴，食野之芩。我有嘉賓，鼓瑟鼓琴。鼓瑟鼓琴，和樂且湛。我有旨酒，以燕樂嘉賓之心。</p>

<h4 id="16.2">四牡 <small>五章、章五句</small></h4>

<blockquote>
  <p>四牡，勞使臣之來也。有功而見知，則說矣。</p>
</blockquote>

<p id="16.2.1">四牡騑騑，周道倭遲，豈不懷歸？王事靡盬，我心傷悲。</p>
<p id="16.2.2">四牡騑騑，嘽嘽駱馬，豈不懷歸？王事靡盬，不遑啟處。</p>
<p id="16.2.3">翩翩者鵻，載飛載下，集于苞栩。王事靡盬，不遑將父。</p>
<p id="16.2.4">翩翩者鵻，載飛載止，集于苞杞。王事靡盬，不遑將母。</p>
<p id="16.2.5">駕彼四駱，載驟駸駸，豈不懷歸？是用作歌，將母來諗。</p>

<h4 id="16.3">皇皇者華 <small>五章、章四句</small></h4>

<blockquote>
  <p>皇皇者華，君遣使臣也。送之以禮樂，言遠而有光華也。</p>
</blockquote>

<p id="16.3.1">皇皇者華，于彼原隰。駪駪征夫，每懷靡及。</p>
<p id="16.3.2">我馬維駒，六轡如濡。載馳載驅，周爰咨諏。</p>
<p id="16.3.3">我馬維騏，六轡如絲。載馳載驅，周爰咨謀。</p>
<p id="16.3.4">我馬維駱，六轡沃若。載馳載驅，周爰咨度。</p>
<p id="16.3.5">我馬維駰，六轡既均。載馳載驅，周爰咨詢。</p>

<h4 id="16.4">常棣 <small>八章、章四句</small></h4>

<blockquote>
  <p>常棣，燕兄弟也。閔管蔡之失道，故作常棣焉。</p>
</blockquote>

<p id="16.4.1">常棣之華，鄂不韡韡。凡今之人，莫如兄弟。</p>
<p id="16.4.2">死喪之威，兄弟孔懷。原隰裒矣，兄弟求矣。</p>
<p id="16.4.3">脊令在原，兄弟急難。每有良朋，況也永歎。</p>
<p id="16.4.4">兄弟鬩于牆，外禦其務。每有良朋，烝也無戎。</p>
<p id="16.4.5">喪亂既平，既安且寧。雖有兄弟，不如友生。</p>
<p id="16.4.6">儐爾籩豆，飲酒之飫。兄弟既具，和樂且孺。</p>
<p id="16.4.7">妻子好合，如鼓瑟琴。兄弟既翕，和樂且湛。</p>
<p id="16.4.8">宜爾家室，樂爾妻帑。是究是圖，亶其然乎。</p>

<h4 id="16.5">伐木 <small>六章、章六句</small></h4>

<blockquote>
  <p>伐木，燕朋友故舊也。自天子至于庶人，未有不須友以成者，親親以睦，友賢不棄，不遺故舊，則民德歸厚矣。</p>
</blockquote>

<p id="16.5.1">伐木丁丁，鳥鳴嚶嚶。出自幽谷，遷于喬木。嚶其鳴矣，求其友聲。</p>
<p id="16.5.2">相彼鳥矣，猶求友聲。矧伊人矣，不求友生。神之聽之，終和且平。</p>
<p id="16.5.3">伐木許許，釃酒有藇。既有肥羜，以速諸父。寧適不來，微我弗顧。</p>
<p id="16.5.4">於粲洒埽，陳饋八簋。既有肥牡，以速諸舅。寧適不來，微我有咎。</p>
<p id="16.5.5">伐木于阪，釃酒有衍。籩豆有踐，兄弟無遠。民之失德，乾餱以愆。</p>
<p id="16.5.6">有酒湑我，無酒酤我。坎坎鼓我，蹲蹲舞我。迨我暇矣，飲此湑矣。</p>

<h4 id="16.6">天保 <small>六章、章六句</small></h4>

<blockquote>
  <p>天保，下報上也。君能下下以成其政，臣能歸美以報其上焉。</p>
</blockquote>

<p id="16.6.1">天保定爾，亦孔之固。俾爾單厚，何福不除。俾爾多益，以莫不庶。</p>
<p id="16.6.2">天保定爾，俾爾戩穀。罄無不宜，受天百祿。降爾遐福，維日不足。</p>
<p id="16.6.3">天保定爾，以莫不興。如山如阜，如岡如陵。如川之方至，以莫不增。</p>
<p id="16.6.4">吉蠲為饎，是用孝享。禴祠烝嘗，于公先王。君曰卜爾，萬壽無疆。</p>
<p id="16.6.5">神之弔矣，詒爾多福。民之質矣，日用飲食。羣黎百姓，徧為爾德。</p>
<p id="16.6.6">如月之恆，如日之升。如南山之壽，不騫不崩。如松柏之茂，無不爾或承。</p>

<h4 id="16.7">采薇 <small>六章、章八句</small></h4>

<blockquote>
  <p>采薇，遣戍役也。文王之時，西有昆夷之患，北有玁狁之難，以天子之命命將率、遣戍役以守衛中國，故歌采薇以遣之，出車以勞還，杕杜以勤歸也。</p>
</blockquote>

<p id="16.7.1">采薇采薇，薇亦作止。曰歸曰歸，歲亦莫止。靡室靡家，玁狁之故。不遑啟居，玁狁之故。</p>
<p id="16.7.2">采薇采薇，薇亦柔止。曰歸曰歸，心亦憂止。憂心烈烈，載飢載渴。我戍未定，靡使歸聘。</p>
<p id="16.7.3">采薇采薇，薇亦剛止。曰歸曰歸，歲亦陽止。王事靡盬，不遑啟處。憂心孔疚，我行不來。</p>
<p id="16.7.4">彼爾維何，維常之華。彼路斯何，君子之車。戎車既駕，四牡業業。豈敢定居，一月三捷。</p>
<p id="16.7.5">駕彼四牡，四牡騤騤。君子所依，小人所腓。四牡翼翼，象弭魚服。豈不日戒，玁狁孔棘。</p>
<p id="16.7.6">昔我往矣，楊柳依依。今我來思，雨雪霏霏。行道遲遲，載渴載飢。我心傷悲，莫知我哀。</p>

<h4 id="16.8">出車 <small>六章、章八句</small></h4>

<blockquote>
  <p>出車，勞還率也。</p>
</blockquote>

<p id="16.8.1">我出我車，于彼牧矣。自天子所，謂我來矣。召彼僕夫，謂之載矣。王事多難，維其棘矣。</p>
<p id="16.8.2">我出我車，于彼郊矣。設此旐矣，建彼旄矣。彼旟旐斯，胡不旆旆。憂心悄悄，僕夫況瘁。</p>
<p id="16.8.3">王命南仲，往城于方。出車彭彭，旂旐央央。天子命我，城彼朔方。赫赫南仲，玁狁于襄。</p>
<p id="16.8.4">昔我往矣，黍稷方華。今我來思，雨雪載塗。王事多難，不遑啟居。豈不懷歸，畏此簡書。</p>
<p id="16.8.5">喓喓草蟲，趯趯阜螽。未見君子，憂心忡忡。既見君子，我心則降。赫赫南仲，薄伐西戎。</p>
<p id="16.8.6">春日遲遲，卉木萋萋。倉庚喈喈，采蘩祁祁。執訊獲醜，薄言還歸。赫赫南仲，玁狁于夷。</p>

<h4 id="16.9">杕杜 <small>四章、章七句</small></h4>

<blockquote>
  <p>杕杜，勞還役也。</p>
</blockquote>

<p id="16.9.1">有杕之杜，有睆其實。王事靡盬，繼嗣我日。日月陽止，女心傷止，征夫遑止。</p>
<p id="16.9.2">有杕之杜，其葉萋萋。王事靡盬，我心傷悲。卉木萋止，女心悲止，征夫歸止。</p>
<p id="16.9.3">陟彼北山，言采其杞。王事靡盬，憂我父母。檀車幝幝，四牡痯痯，征夫不遠。</p>
<p id="16.9.4">匪載匪來，憂心孔疚。期逝不至，而多為恤。卜筮偕止，會言近止，征夫邇止。</p>

<h4 id="16.10">魚麗 <small>六章、三章章四句、三章章二句</small></h4>

<blockquote>
  <p>魚麗，美萬物盛多能備禮也。文武以天保以上治內，采薇以下治外，始於憂勤，終於逸樂，故美萬物盛多，可以告於神明矣。</p>
</blockquote>

<p id="16.10.1">魚麗于罶，鱨鯊。君子有酒，旨且多。</p>
<p id="16.10.2">魚麗于罶，魴鱧。君子有酒，多且旨。</p>
<p id="16.10.3">魚麗于罶，鰋鯉。君子有酒，旨且有。</p>
<p id="16.10.4">物其多矣，維其嘉矣。</p>
<p id="16.10.5">物其旨矣，維其偕矣。</p>
<p id="16.10.6">物其有矣，維其時矣。</p>

<blockquote>
  <p>南陔，孝子相戒以養也。白華，孝子之絜白也。華黍，時和歲豐，宜黍稷也。有其義而無其辭。</p>
</blockquote>
