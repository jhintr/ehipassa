---
title: 周南第一
subtitle: 十一篇
date: 2019-06-03T10:14:15+08:00
draft: false
weight: 1
---


<h4 id="1.1">關雎 <small>五章、章四句</small></h4>

<div class="alert alert-dark" role="alert">
  關雎，后妃之德也，風之始也，所以風天下而正夫婦也，故用之鄉人焉，用之邦國焉。風，風也，教也，風以動之，教以化之。詩者，志之所之也，在心為志，發言為詩。情動於中而形於言，言之不足故嗟歎之，嗟嘆之不足故永歌之，永歌之不足，不知手之舞之、足之蹈之也。情發於聲，聲成文，謂之音。治世之音安以樂，其政和，亂世之音怨以怒，其政乖，亡國之音哀以思，其民困，故正得失、動天地、感鬼神，莫近於詩，先王以是經夫婦、成孝敬、厚人倫、美教化、移風俗。<br>

  故詩有六義焉，一曰風，二曰賦，三曰比，四曰興，五曰雅，六曰頌。上以風化下，下以風刺上，主文而譎諫，言之者無罪，聞之者足以戒，故曰風。至于王道衰、禮義廢、政教失、國異政、家殊俗，而變風變雅作矣。國史明乎得失之迹，傷人倫之廢，哀刑政之苛，吟詠情性，以風其上，達於事變而懷其舊俗者也。故變風發乎情，止乎禮義，發乎情，民之性也，止乎禮義，先王之澤也。是以一國之事，繫一人之本，謂之風。言天下之事，形四方之風，謂之雅。雅者，正也，言王政之所由廢興也。政有小大，故有小雅焉，有大雅焉。頌者，美盛德之形容，以其成功告於神明者也。是謂四始，詩之至也。<br>

  然則關雎、麟趾之化，王者之風，故繫之周公。南，言化自北而南也。鵲巢、騶虞之德，諸侯之風也，先王之所以教，故繫之召公。周南、召南，正始之道、王化之基。是以關雎樂得淑女，以配君子，憂在進賢，不淫其色，哀窈窕、思賢才而無傷善之心焉，是關雎之義也。
</div>

<p id="1.1.1">關關雎鳩，在河之洲。窈窕淑女，君子好逑。</p>
<p id="1.1.2">參差荇菜，左右流之。窈窕淑女，寤寐求之。</p>
<p id="1.1.3">求之不得，寤寐思服。悠哉悠哉，輾轉反側。</p>
<p id="1.1.4">參差荇菜，左右采之。窈窕淑女，琴瑟友之。</p>
<p id="1.1.5">參差荇菜，左右芼之。窈窕淑女，鍾鼓樂之。</p>

<h4 id="1.2">葛覃 <small>三章、章六句</small></h4>

<div class="alert alert-dark" role="alert">
  葛覃，后妃之本也。后妃在父母家則志在於女功之事，躬儉節用，服澣濯之衣，尊敬師傅，則可以歸安父母，化天下以婦道也。
</div>

<p id="1.2.1">葛之覃兮，施于中谷，維葉萋萋。黃鳥于飛，集于灌木，其鳴喈喈。</p>
<p id="1.2.2">葛之覃兮，施于中谷，維葉莫莫。是刈是濩，為絺為綌，服之無斁。</p>
<p id="1.2.3">言告師氏，言告言歸。薄汙我私，薄澣我衣。害澣害否，歸寧父母。</p>

<h4 id="1.3">卷耳 <small>四章、章四句</small></h4>

<div class="alert alert-dark" role="alert">
  卷耳，后妃之志也。又當輔佐君子，求賢審官，知臣下之勤勞，內有進賢之志而無險詖私謁之心，朝夕思念，至於憂勤也。
</div>

<p id="1.3.1">采采卷耳，不盈頃筐。嗟我懷人，寘彼周行。</p>
<p id="1.3.2">陟彼崔嵬，我馬虺隤。我姑酌彼金罍，維以不永懷。</p>
<p id="1.3.3">陟彼高岡，我馬玄黃。我姑酌彼兕觥，維以不永傷。</p>
<p id="1.3.4">陟彼砠矣，我馬瘏矣，我僕痡矣，云何吁矣。</p>

<h4 id="1.4">樛木 <small>三章、章四句</small></h4>

<div class="alert alert-dark" role="alert">
  樛木，后妃逮下也。言能逮下而無嫉妬之心焉。
</div>

<p id="1.4.1">南有樛木，葛藟纍之。樂只君子，福履綏之。</p>
<p id="1.4.2">南有樛木，葛藟荒之。樂只君子，福履將之。</p>
<p id="1.4.3">南有樛木，葛藟縈之。樂只君子，福履成之。</p>

<h4 id="1.5">螽斯 <small>三章、章四句</small></h4>

<div class="alert alert-dark" role="alert">
  螽斯，后妃子孫眾多也。言若螽斯不妬忌，則子孫眾多也。
</div>

<p id="1.5.1">螽斯羽，詵詵兮。宜爾子孫，振振兮。</p>
<p id="1.5.2">螽斯羽，薨薨兮。宜爾子孫，繩繩兮。</p>
<p id="1.5.3">螽斯羽，揖揖兮。宜爾子孫，蟄蟄兮。</p>

<h4 id="1.6">桃夭 <small>三章、章四句</small></h4>

<div class="alert alert-dark" role="alert">
  桃夭，后妃之所致也。不妬忌，則男女以正，昬姻以時，國無鰥民也。
</div>

<p id="1.6.1">桃之夭夭，灼灼其華。之子于歸，宜其室家。</p>
<p id="1.6.2">桃之夭夭，有蕡其實。之子于歸，宜其家室。</p>
<p id="1.6.3">桃之夭夭，其葉蓁蓁。之子于歸，宜其家人。</p>

<h4 id="1.7">兔罝 <small>三章、章四句</small></h4>

<div class="alert alert-dark" role="alert">
  兔罝，后妃之化也。關雎之化行，則莫不好德，賢人眾多也。
</div>

<p id="1.7.1">肅肅兔罝，椓之丁丁。赳赳武夫，公侯干城。</p>
<p id="1.7.2">肅肅兔罝，施于中逵。赳赳武夫，公侯好仇。</p>
<p id="1.7.3">肅肅兔罝，施于中林。赳赳武夫，公侯腹心。</p>

<h4 id="1.8">芣苢 <small>三章、章四句</small></h4>

<div class="alert alert-dark" role="alert">
  芣苢，后妃之美也。和平，則婦人樂有子矣。
</div>

<p id="1.8.1">采采芣苢，薄言采之。采采芣苢，薄言有之。</p>
<p id="1.8.2">采采芣苢，薄言掇之。采采芣苢，薄言捋之。</p>
<p id="1.8.3">采采芣苢，薄言袺之。采采芣苢，薄言襭之。</p>

<h4 id="1.9">漢廣 <small>三章、章八句</small></h4>

<div class="alert alert-dark" role="alert">
  漢廣，德廣所及也。文王之道被于南國，美化行乎江漢之域，無思犯禮，求而不可得也。
</div>

<p id="1.9.1">南有喬木，不可休息。漢有游女，不可求思。漢之廣矣，不可泳思。江之永矣，不可方思。</p>
<p id="1.9.2">翹翹錯薪，言刈其楚。之子于歸，言秣其馬。漢之廣矣，不可泳思。江之永矣，不可方思。</p>
<p id="1.9.3">翹翹錯薪，言刈其蔞。之子于歸，言秣其駒。漢之廣矣，不可泳思。江之永矣，不可方思。</p>

<h4 id="1.10">汝墳 <small>三章、章四句</small></h4>

<div class="alert alert-dark" role="alert">
  汝墳，道化行也。文王之化行乎汝墳之國，婦人能閔其君子，猶勉之以正也。
</div>

<p id="1.10.1">遵彼汝墳，伐其條枚。未見君子，惄如調飢。</p>
<p id="1.10.2">遵彼汝墳，伐其條肄。既見君子，不我遐棄。</p>
<p id="1.10.3">魴魚頳尾，王室如燬。雖則如燬，父母孔邇。</p>

<h4 id="1.11">麟之趾 <small>三章、章三句</small></h4>

<div class="alert alert-dark" role="alert">
  麟之趾，關雎之應也。關雎之化行，則天下無犯非禮，雖衰世之公子皆信厚如麟趾之時也。
</div>

<p id="1.11.1">麟之趾，振振公子，于嗟麟兮。</p>
<p id="1.11.2">麟之定，振振公姓，于嗟麟兮。</p>
<p id="1.11.3">麟之角，振振公族，于嗟麟兮。</p>
