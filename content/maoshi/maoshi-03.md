---
title: 邶風第三
subtitle: 十九篇
date: 2019-06-03T10:14:15+08:00
draft: false
weight: 3
---


<h4 id="3.1">柏舟 <small>五章、章六句</small></h4>

<blockquote>
  <p>柏舟，言仁而不遇也。衛頃公之時，仁人不遇，小人在側。</p>
</blockquote>

<p id="3.1.1">汎彼柏舟，亦汎其流。耿耿不寐，如有隱憂。微我無酒，以敖以遊。</p>
<p id="3.1.2">我心匪鑒，不可以茹。亦有兄弟，不可以據。薄言往愬，逢彼之怒。</p>
<p id="3.1.3">我心匪石，不可轉也。我心匪席，不可卷也。威儀棣棣，不可選也。</p>
<p id="3.1.4">憂心悄悄，慍于羣小。覯閔既多，受侮不少。靜言思之，寤擗有摽。</p>
<p id="3.1.5">日居月諸，胡迭而微。心之憂矣，如匪澣衣。靜言思之，不能奮飛。</p>

<h4 id="3.2">綠衣 <small>四章、章四句</small></h4>

<blockquote>
  <p>綠衣，衛莊姜傷己也。妾上僭，夫人失位而作是詩也。</p>
</blockquote>

<p id="3.2.1">綠兮衣兮，綠衣黃裏。心之憂矣，曷維其已。</p>
<p id="3.2.2">綠兮衣兮，綠衣黃裳。心之憂矣，曷維其亡。</p>
<p id="3.2.3">綠兮絲兮，女所治兮。我思古人，俾無訧兮。</p>
<p id="3.2.4">絺兮綌兮，淒其以風。我思古人，實獲我心。</p>

<h4 id="3.3">燕燕 <small>四章、章六句</small></h4>

<blockquote>
  <p>燕燕，衛莊姜送歸妾也。</p>
</blockquote>

<p id="3.3.1">燕燕于飛，差池其羽。之子于歸，遠送于野。瞻望弗及，泣涕如雨。</p>
<p id="3.3.2">燕燕于飛，頡之頏之。之子于歸，遠于將之。瞻望弗及，佇立以泣。</p>
<p id="3.3.3">燕燕于飛，下上其音。之子于歸，遠送于南。瞻望弗及，實勞我心。</p>
<p id="3.3.4">仲氏任只，其心塞淵。終溫且惠，淑慎其身。先君之思，以勗寡人。</p>

<h4 id="3.4">日月 <small>四章、章六句</small></h4>

<blockquote>
  <p>日月，衛莊姜傷己也。遭州吁之難，傷己不見答於先君，以至困窮之詩也。</p>
</blockquote>

<p id="3.4.1">日居月諸，照臨下土。乃如之人兮，逝不古處。胡能有定，寧不我顧。</p>
<p id="3.4.2">日居月諸，下土是冒。乃如之人兮，逝不相好。胡能有定，寧不我報。</p>
<p id="3.4.3">日居月諸，出自東方。乃如之人兮，德音無良。胡能有定，俾也可忘。</p>
<p id="3.4.4">日居月諸，東方自出。父兮母兮，畜我不卒。胡能有定，報我不述。</p>

<h4 id="3.5">終風 <small>四章、章四句</small></h4>

<blockquote>
  <p>終風，衛莊姜傷己也。遭州吁之暴，見侮慢而不能正也。</p>
</blockquote>

<p id="3.5.1">終風且暴，顧我則笑。謔浪笑敖，中心是悼。</p>
<p id="3.5.2">終風且霾，惠然肯來。莫往莫來，悠悠我思。</p>
<p id="3.5.3">終風且曀，不日有曀。寤言不寐，願言則嚏。</p>
<p id="3.5.4">曀曀其陰，虺虺其靁。寤言不寐，願言則懷。</p>

<h4 id="3.6">擊鼓 <small>五章、章四句</small></h4>

<blockquote>
  <p>擊鼓，怨州吁也。衛州吁用兵暴亂，使公孫文仲將而平陳與宋，國人怨其勇而無禮也。</p>
</blockquote>

<p id="3.6.1">擊鼓其鏜，踊躍用兵。土國城漕，我獨南行。</p>
<p id="3.6.2">從孫子仲，平陳與宋。不我以歸，憂心有忡。</p>
<p id="3.6.3">爰居爰處，爰喪其馬。于以求之，于林之下。</p>
<p id="3.6.4">死生契闊，與子成說。執子之手，與子偕老。</p>
<p id="3.6.5">于嗟闊兮，不我活兮。于嗟洵兮，不我信兮。</p>

<h4 id="3.7">凱風 <small>四章、章四句</small></h4>

<blockquote>
  <p>凱風，美孝子也。衛之淫風流行，雖有七子之母猶不能安其室，故美七子能盡其孝道，以慰其母心而成其志爾。</p>
</blockquote>

<p id="3.7.1">凱風自南，吹彼棘心。棘心夭夭，母氏劬勞。</p>
<p id="3.7.2">凱風自南，吹彼棘薪。母氏聖善，我無令人。</p>
<p id="3.7.3">爰有寒泉，在浚之下。有子七人，母氏勞苦。</p>
<p id="3.7.4">睍睆黃鳥，載好其音。有子七人，莫慰母心。</p>

<h4 id="3.8">雄雉 <small>四章、章四句</small></h4>

<blockquote>
  <p>雄雉，刺衛宣公也。淫亂不恤國事，軍旅數起，大夫久役，男女怨曠，國人患之而作是詩。</p>
</blockquote>

<p id="3.8.1">雄雉于飛，泄泄其羽。我之懷矣，自詒伊阻。</p>
<p id="3.8.2">雄雉于飛，下上其音。展矣君子，實勞我心。</p>
<p id="3.8.3">瞻彼日月，悠悠我思。道之云遠，曷云能來。</p>
<p id="3.8.4">百爾君子，不知德行。不忮不求，何用不臧。</p>

<h4 id="3.9">匏有苦葉 <small>四章、章四句</small></h4>

<blockquote>
  <p>匏有苦葉，刺衛宣公也。公與夫人並為淫亂。</p>
</blockquote>

<p id="3.9.1">匏有苦葉，濟有深涉。深則厲，淺則揭。</p>
<p id="3.9.2">有瀰濟盈，有鷕雉鳴。濟盈不濡軌，雉鳴求其牡。</p>
<p id="3.9.3">雝雝鳴鴈，旭日始旦。士如歸妻，迨冰未泮。</p>
<p id="3.9.4">招招舟子，人涉卬否。人涉卬否，卬須我友。</p>

<h4 id="3.10">谷風 <small>六章、章八句</small></h4>

<blockquote>
  <p>谷風，刺夫婦失道也。衛人化其上淫於新昬而棄其舊室，夫婦離絕，國俗傷敗焉。</p>
</blockquote>

<p id="3.10.1">習習谷風，以陰以雨。黽勉同心，不宜有怒。采葑采菲，無以下體。德音莫違，及爾同死。</p>
<p id="3.10.2">行道遲遲，中心有違。不遠伊邇，薄送我畿。誰謂荼苦，其甘如薺。宴爾新昬，如兄如弟。</p>
<p id="3.10.3">涇以渭濁，湜湜其沚。宴爾新昬，不我屑以。毋逝我梁，毋發我笱。我躬不閱，遑恤我後。</p>
<p id="3.10.4">就其深矣，方之舟之。就其淺矣，泳之游之。何有何亡，黽勉求之。凡民有喪，匍匐救之。</p>
<p id="3.10.5">不我能慉，反以我為讎。既阻我德，賈用不售。昔育恐育鞫，及爾顛覆。既生既育，比予于毒。</p>
<p id="3.10.6">我有旨蓄，亦以御冬。宴爾新昬，以我御窮。有洸有潰，既詒我肄。不念昔者，伊余來塈。</p>

<h4 id="3.11">式微 <small>二章、章四句</small></h4>

<blockquote>
  <p>式微，黎侯寓于衛，其臣勸以歸也。</p>
</blockquote>

<p id="3.11.1">式微式微，胡不歸。微君之故，胡為乎中露。</p>
<p id="3.11.2">式微式微，胡不歸。微君之躬，胡為乎泥中。</p>

<h4 id="3.12">旄丘 <small>四章、章四句</small></h4>

<blockquote>
  <p>旄丘，責衛伯也。狄人迫逐黎侯，黎侯寓于衛，衛不能脩方伯連率之職，黎之臣子以責於衛也。</p>
</blockquote>

<p id="3.12.1">旄丘之葛兮，何誕之節兮。叔兮伯兮，何多日也。</p>
<p id="3.12.2">何其處也，必有與也。何其久也，必有以也。</p>
<p id="3.12.3">狐裘蒙戎，匪車不東。叔兮伯兮，靡所與同。</p>
<p id="3.12.4">瑣兮尾兮，流離之子。叔兮伯兮，褎如充耳。</p>

<h4 id="3.13">簡兮 <small>三章、章六句</small></h4>

<blockquote>
  <p>簡兮，刺不用賢也。衛之賢者仕於伶官，皆可以承事王者也。</p>
</blockquote>

<p id="3.13.1">簡兮簡兮，方將萬舞。日之方中，在前上處。碩人俁俁，公庭萬舞。</p>
<p id="3.13.2">有力如虎，執轡如組。左手執籥，右手秉翟。赫如渥赭，公言錫爵。</p>
<p id="3.13.3">山有榛，隰有苓。云誰之思，西方美人。彼美人兮，西方之人兮。</p>

<h4 id="3.14">泉水 <small>四章、章六句</small></h4>

<blockquote>
  <p>泉水，衛女思歸也。嫁於諸侯，父母終，思歸寧而不得，故作是詩以自見也。</p>
</blockquote>

<p id="3.14.1">毖彼泉水，亦流于淇。有懷于衛，靡日不思。孌彼諸姬，聊與之謀。</p>
<p id="3.14.2">出宿于泲，飲餞于禰。女子有行，遠父母兄弟。問我諸姑，遂及伯姊。</p>
<p id="3.14.3">出宿于干，飲餞于言。載脂載舝，還車言邁。遄臻于衛，不瑕有害。</p>
<p id="3.14.4">我思肥泉，茲之永歎。思須與漕，我心悠悠。駕言出遊，以寫我憂。</p>

<h4 id="3.15">北門 <small>三章、章七句</small></h4>

<blockquote>
  <p>北門，刺仕不得志也。言衛之忠臣不得其志爾。</p>
</blockquote>

<p id="3.15.1">出自北門，憂心殷殷。終窶且貧，莫知我艱。已焉哉，天實為之，謂之何哉。</p>
<p id="3.15.2">王事適我，政事一埤益我。我入自外，室人交徧讁我。已焉哉，天實為之，謂之何哉。</p>
<p id="3.15.3">王事敦我，政事一埤遺我。我入自外，室人交徧摧我。已焉哉，天實為之，謂之何哉。</p>

<h4 id="3.16">北風 <small>三章、章六句</small></h4>

<blockquote>
  <p>北風，刺虐也。衛國並為威虐，百姓不親，莫不相攜持而去焉。</p>
</blockquote>

<p id="3.16.1">北風其涼，雨雪其雱。惠而好我，攜手同行。其虛其邪，既亟只且。</p>
<p id="3.16.2">北風其喈，雨雪其霏。惠而好我，攜手同歸。其虛其邪，既亟只且。</p>
<p id="3.16.3">莫赤匪狐，莫黑匪烏。惠而好我，攜手同車。其虛其邪，既亟只且。</p>

<h4 id="3.17">靜女 <small>三章、章四句</small></h4>

<blockquote>
  <p>靜女，刺時也。衛君無道，夫人無德。</p>
</blockquote>

<p id="3.17.1">靜女其姝，俟我於城隅。愛而不見，搔首踟躕。</p>
<p id="3.17.2">靜女其孌，貽我彤管。彤管有煒，說懌女美。</p>
<p id="3.17.3">自牧歸荑，洵美且異。匪女之為美，美人之貽。</p>

<h4 id="3.18">新臺 <small>三章、章四句</small></h4>

<blockquote>
  <p>新臺，刺衛宣公也。納伋之妻，作新臺于河上而要之，國人惡之而作是詩也。</p>
</blockquote>

<p id="3.18.1">新臺有泚，河水瀰瀰。燕婉之求，籧篨不鮮。</p>
<p id="3.18.2">新臺有洒，河水浼浼。燕婉之求，籧篨不殄。</p>
<p id="3.18.3">魚網之設，鴻則離之。燕婉之求，得此戚施。</p>

<h4 id="3.19">二子乘舟 <small>二章、章四句</small></h4>

<blockquote>
  <p>二子乘舟，思伋、壽也。衛宣公之二子爭相為死，國人傷而思之，作是詩也。</p>
</blockquote>

<p id="3.19.1">二子乘舟，汎汎其景。願言思子，中心養養。</p>
<p id="3.19.2">二子乘舟，汎汎其逝。願言思子，不瑕有害。</p>
