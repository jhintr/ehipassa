---
title: 王風第六
subtitle: 十篇
date: 2019-06-03T10:14:15+08:00
draft: false
weight: 6
---


<h4 id="6.1">黍離 <small>三章、章十句</small></h4>

<blockquote>
  <p>黍離，閔宗周也。周大夫行役至于宗周，過故宗廟宮室，盡為禾黍，閔周室之顛覆，彷徨不忍去而作是詩也。</p>
</blockquote>

<p id="6.1.1">彼黍離離，彼稷之苗。行邁靡靡，中心搖搖。知我者，謂我心憂。不知我者，謂我何求。悠悠蒼天，此何人哉。</p>
<p id="6.1.2">彼黍離離，彼稷之穗。行邁靡靡，中心如醉。知我者，謂我心憂。不知我者，謂我何求。悠悠蒼天，此何人哉。</p>
<p id="6.1.3">彼黍離離，彼稷之實。行邁靡靡，中心如噎。知我者，謂我心憂。不知我者，謂我何求。悠悠蒼天，此何人哉。</p>

<h4 id="6.2">君子于役 <small>二章、章八句</small></h4>

<blockquote>
  <p>君子于役，刺平王也。君子行役無期度，大夫思其危難以風焉。</p>
</blockquote>

<p id="6.2.1">君子于役，不知其期，曷至哉。雞棲于塒，日之夕矣，羊牛下來。君子于役，如之何勿思。</p>
<p id="6.2.2">君子于役，不日不月，曷其有佸。雞棲于桀，日之夕矣，羊牛下括。君子于役，茍無飢渴。</p>

<h4 id="6.3">君子陽陽 <small>二章、章四句</small></h4>

<blockquote>
  <p>君子陽陽，閔周也。君子遭亂，相招為祿仕，全身遠害而已。</p>
</blockquote>

<p id="6.3.1">君子陽陽，左執簧，右招我由房，其樂只且。</p>
<p id="6.3.2">君子陶陶，左執翿，右招我由敖，其樂只且。</p>

<h4 id="6.4">揚之水 <small>三章、章六句</small></h4>

<blockquote>
  <p>揚之水，刺平王也。不撫其民而遠屯戍于母家，周人怨思焉。</p>
</blockquote>

<p id="6.4.1">揚之水，不流束薪。彼其之子，不與我戍申。懷哉懷哉，曷月予還歸哉。</p>
<p id="6.4.2">揚之水，不流束楚。彼其之子，不與我戍甫。懷哉懷哉，曷月予還歸哉。</p>
<p id="6.4.3">揚之水，不流束蒲。彼其之子，不與我戍許。懷哉懷哉，曷月予還歸哉。</p>

<h4 id="6.5">中谷有蓷 <small>三章、章六句</small></h4>

<blockquote>
  <p>中谷有蓷，閔周也。夫婦日以衰薄，凶年饑饉，室家相棄爾。</p>
</blockquote>

<p id="6.5.1">中谷有蓷，暵其乾矣。有女仳離，嘅其嘆矣。嘅其嘆矣，遇人之艱難矣。</p>
<p id="6.5.2">中谷有蓷，暵其脩矣。有女仳離，條其歗矣。條其歗矣，遇人之不淑矣。</p>
<p id="6.5.3">中谷有蓷，暵其濕矣。有女仳離，啜其泣矣。啜其泣矣，何嗟及矣。</p>

<h4 id="6.6">兔爰 <small>三章、章七句</small></h4>

<blockquote>
  <p>兔爰，閔周也。桓王失信，諸侯背叛，構怨連禍，王師傷敗，君子不樂其生焉。</p>
</blockquote>

<p id="6.6.1">有兔爰爰，雉離于羅。我生之初，尚無為。我生之後，逢此百罹，尚寐無吪。</p>
<p id="6.6.2">有兔爰爰，雉離于罦。我生之初，尚無造。我生之後，逢此百憂，尚寐無覺。</p>
<p id="6.6.3">有兔爰爰，雉離于罿。我生之初，尚無庸。我生之後，逢此百凶，尚寐無聦。</p>

<h4 id="6.7">葛藟 <small>三章、章六句</small></h4>

<blockquote>
  <p>葛藟，王族刺平王也。周室道衰，棄其九族焉。</p>
</blockquote>

<p id="6.7.1">緜緜葛藟，在河之滸。終遠兄弟，謂他人父。謂他人父，亦莫我顧。</p>
<p id="6.7.2">緜緜葛藟，在河之涘。終遠兄弟，謂他人母。謂他人母，亦莫我有。</p>
<p id="6.7.3">緜緜葛藟，在河之漘。終遠兄弟，謂他人昆。謂他人昆，亦莫我聞。</p>

<h4 id="6.8">采葛 <small>三章、章三句</small></h4>

<blockquote>
  <p>采葛，懼讒也。</p>
</blockquote>

<p id="6.8.1">彼采葛兮，一日不見，如三月兮。</p>
<p id="6.8.2">彼采蕭兮，一日不見，如三秋兮。</p>
<p id="6.8.3">彼采艾兮，一日不見，如三歲兮。</p>

<h4 id="6.9">大車 <small>三章、章四句</small></h4>

<blockquote>
  <p>大車，刺周大夫也。禮義陵遲，男女淫奔，故陳古以刺今大夫不能聽男女之訟焉。</p>
</blockquote>

<p id="6.9.1">大車檻檻，毳衣如菼。豈不爾思，畏子不敢。</p>
<p id="6.9.2">大車啍啍，毳衣如璊。豈不爾思，畏子不奔。</p>
<p id="6.9.3">穀則異室，死則同穴。謂予不信，有如皦日。</p>

<h4 id="6.10">丘中有麻 <small>三章、章四句</small></h4>

<blockquote>
  <p>丘中有麻，思賢也。莊王不明，賢人放逐，國人思之而作是詩也。</p>
</blockquote>

<p id="6.10.1">丘中有麻，彼畱子嗟。彼畱子嗟，將其來施施。</p>
<p id="6.10.2">丘中有麥，彼畱子國。彼畱子國，將其來食。</p>
<p id="6.10.3">丘中有李，彼畱之子。彼畱之子，貽我佩玖。</p>
