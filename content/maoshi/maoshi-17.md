---
title: 南有嘉魚之什第十七
subtitle: 十篇
date: 2019-06-03T10:14:15+08:00
draft: true
weight: 17
---


<h4 id="17.1">南有嘉魚 <small>四章、章四句</small></h4>

<blockquote>
  <p>南有嘉魚，樂與賢也。太平之君子至誠，樂與賢者共之也。</p>
</blockquote>

<p id="17.1.1">南有嘉魚，烝然罩罩。君子有酒，嘉賓式燕以樂。</p>
<p id="17.1.2">南有嘉魚，烝然汕汕。君子有酒，嘉賓式燕以衎。</p>
<p id="17.1.3">南有樛木，甘瓠纍之。君子有酒，嘉賓式燕綏之。</p>
<p id="17.1.4">翩翩者鵻，烝然來思。君子有酒，嘉賓式燕又思。</p>


<h4 id="17.2">南山有臺 <small>五章、章六句</small></h4>

<blockquote>
  <p>南山有臺，樂得賢也。得賢則能為邦家立太平之基矣。</p>
</blockquote>

<p id="17.2.1">南山有臺，北山有萊。樂只君子，邦家之基。樂只君子，萬壽無期。</p>
<p id="17.2.2">南山有桑，北山有楊。樂只君子，邦家之光。樂只君子，萬壽無疆。</p>
<p id="17.2.3">南山有杞，北山有李。樂只君子，民之父母。樂只君子，德音不已。</p>
<p id="17.2.4">南山有栲，北山有杻。樂只君子，遐不眉壽。樂只君子，德音是茂。</p>
<p id="17.2.5">南山有枸，北山有楰。樂只君子，遐不黃耇。樂只君子，保艾爾後。</p>


<blockquote>
  <p>由庚，萬物得由其道也。崇丘，萬物得極其高大也。由儀，萬物之生各得其宜也。有其義而亡其辭。</p>
</blockquote>


<h4 id="17.3">蓼蕭 <small>四章、章六句</small></h4>

<blockquote>
  <p>蓼蕭，澤及四海也。</p>
</blockquote>

<p id="17.3.1">蓼彼蕭斯，零露湑兮。既見君子，我心寫兮。燕笑語兮，是以有譽處兮。</p>
<p id="17.3.2">蓼彼蕭斯，零露瀼瀼。既見君子，為龍為光。其德不爽，壽考不忘。</p>
<p id="17.3.3">蓼彼蕭斯，零露泥泥。既見君子，孔燕豈弟。宜兄宜弟，令德壽豈。</p>
<p id="17.3.4">蓼彼蕭斯，零露濃濃。既見君子，鞗革忡忡。和鸞雝雝，萬福攸同。</p>


<h4 id="17.4">湛露 <small>四章、章四句</small></h4>

<blockquote>
  <p>湛露，天子燕諸侯也。</p>
</blockquote>

<p id="17.4.1">湛湛露斯，匪陽不晞。厭厭夜飲，不醉無歸。</p>
<p id="17.4.2">湛湛露斯，在彼豐草。厭厭夜飲，在宗載考。</p>
<p id="17.4.3">湛湛露斯，在彼杞棘。顯允君子，莫不令德。</p>
<p id="17.4.4">其桐其椅，其實離離。豈弟君子，莫不令儀。</p>


<h4 id="17.5">彤弓 <small>三章、章六句</small></h4>

<blockquote>
  <p>彤弓，天子錫有功諸侯也。</p>
</blockquote>

<p id="17.5.1">彤弓弨兮，受言藏之。我有嘉賓，中心貺之。鐘鼓既設，一朝饗之。</p>
<p id="17.5.2">彤弓弨兮，受言載之。我有嘉賓，中心喜之。鐘鼓既設，一朝右之。</p>
<p id="17.5.3">彤弓弨兮，受言櫜之。我有嘉賓，中心好之。鐘鼓既設，一朝醻之。</p>


<h4 id="17.6">菁菁者莪 <small>四章、章四句</small></h4>

<blockquote>
  <p>菁菁者莪，樂育材也。君子能長育人材，則天下喜樂之矣。</p>
</blockquote>

<p id="17.6.1">菁菁者莪，在彼中阿。既見君子，樂且有儀。</p>
<p id="17.6.2">菁菁者莪，在彼中沚。既見君子，我心則喜。</p>
<p id="17.6.3">菁菁者莪，在彼中陵。既見君子，錫我百朋。</p>
<p id="17.6.4">汎汎楊舟，載沈載浮。既見君子，我心則休。</p>


<h4 id="17.7">六月 <small>六章、章八句</small></h4>

<blockquote>
  <p>六月，宣王北伐也。鹿鳴廢則和樂缺矣，四牡廢則君臣缺矣，皇皇者華廢則忠信缺矣，常棣廢則兄弟缺矣，伐木廢則朋友缺矣，天保廢則福祿缺矣，采薇廢則征伐缺矣，出車廢則功力缺矣，杕杜廢則師眾缺矣，魚麗廢則法度缺矣，南陔廢則孝友缺矣，白華廢則廉恥缺矣，華黍廢則蓄積缺矣，由庚廢則陰陽失其道理矣，南有嘉魚廢則賢者不安、下不得其所矣，崇丘廢則萬物不遂矣，南山有臺廢則為國之基隊矣，由儀廢則萬物失其道理矣，蓼蕭廢則恩澤乖矣，湛露廢則萬國離矣，彤弓廢則諸夏衰矣，菁菁者莪廢則無禮儀矣，小雅盡廢，則四夷交侵，中國微矣。</p>
</blockquote>

<p id="17.7.1">六月棲棲，戎車既飭。四牡騤騤，載是常服。玁狁孔熾，我是用急。王于出征，以匡王國。</p>
<p id="17.7.2">比物四驪，閑之維則。維此六月，既成我服。我服既成，于三十里。王于出征，以佐天子。</p>
<p id="17.7.3">四牡脩廣，其大有顒。薄伐玁狁，以奏膚公。有嚴有翼，共武之服。共武之服，以定王國。</p>
<p id="17.7.4">玁狁匪茹，整居焦穫。侵鎬及方，至于涇陽。織文鳥章，白旆央央。元戎十乘，以先啟行。</p>
<p id="17.7.5">戎車既安，如輊如軒。四牡既佶，既佶且閑。薄伐玁狁，至于大原。文武吉甫，萬邦為憲。</p>
<p id="17.7.6">吉甫燕喜，既多受祉。來歸自鎬，我行永久。飲御諸友，炰鱉膾鯉。侯誰在矣，張仲孝友。</p>


<h4 id="17.8">采芑 <small>四章、章十二句</small></h4>

<blockquote>
  <p>采芑，宣王南征也。</p>
</blockquote>

<p id="17.8.1">薄言采芑，于彼新田，于此菑畝。方叔涖止，其車三千，師干之試。方叔率止，乘其四騏，四騏翼翼。路車有奭，簟茀魚服，鉤膺鞗革。</p>
<p id="17.8.2">薄言采芑，于彼新田，于此中鄉。方叔涖止，其車三千，旂旐央央。方叔率止，約軝錯衡，八鸞瑲瑲。服其命服，朱芾斯皇，有瑲葱珩。</p>
<p id="17.8.3">鴥彼飛隼，其飛戾天，亦集爰止。方叔涖止，其車三千，師干之試。方叔率止，鉦人伐鼓，陳師鞠旅。顯允方叔，伐鼓淵淵，振旅闐闐。</p>
<p id="17.8.4">蠢爾蠻荆，大邦為讎。方叔元老，克壯其猶。方叔率止，執訊獲醜。戎車嘽嘽，嘽嘽焞焞，如霆如雷。顯允方叔，征伐玁狁，蠻荆來威。</p>


<h4 id="17.9">車攻 <small>八章、章四句</small></h4>

<blockquote>
  <p>車攻，宣王復古也。宣王能內修政事，外攘夷狄，復文武之竟土，修車馬，備器械，復會諸侯於東都，因田獵而選車徒焉。</p>
</blockquote>

<p id="17.9.1">我車既攻，我馬既同。四牡龐龐，駕言徂東。</p>
<p id="17.9.2">田車既好，四牡孔阜。東有甫草，駕言行狩。</p>
<p id="17.9.3">之子于苗，選徒嚻嚻。建旐設旄，薄狩于敖。</p>
<p id="17.9.4">駕彼四牡，四牡奕奕。赤芾金舄，會同有繹。</p>
<p id="17.9.5">決拾既佽，弓矢既調。射夫既同，助我舉柴。</p>
<p id="17.9.6">四黃既駕，兩驂不猗。不失其馳，舍矢如破。</p>
<p id="17.9.7">蕭蕭馬鳴，悠悠旆旌。徒御不驚，大庖不盈。</p>
<p id="17.9.8">之子于征，有聞無聲。允矣君子，展也大成。</p>


<h4 id="17.10">吉日 <small>四章、章六句</small></h4>

<blockquote>
  <p>吉日，美宣王田也。能慎微接下，無不自盡以奉其上焉。</p>
</blockquote>

<p id="17.10.1">吉日維戊，既伯既禱。田車既好，四牡孔阜。升彼大阜，從其羣醜。</p>
<p id="17.10.2">吉日庚午，既差我馬。獸之所同，麀鹿麌麌。漆沮之從，天子之所。</p>
<p id="17.10.3">瞻彼中原，其祁孔有。儦儦俟俟，或羣或友。悉率左右，以燕天子。</p>
<p id="17.10.4">既張我弓，既挾我矢。發彼小豝，殪此大兕。以御賓客，且以酌醴。</p>
