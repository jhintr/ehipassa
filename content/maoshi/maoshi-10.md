---
title: 唐風第十
subtitle: 十二篇
date: 2019-06-03T10:14:15+08:00
draft: true
weight: 10
---


<h4 id="10.1">蟋蟀 <small>三章、章八句</small></h4>

<blockquote>
  <p>蟋蟀，刺晉僖公也。儉不中禮，故作是詩以閔之，欲其及時以禮自虞樂也。此晉也而謂之唐，本其風俗憂深思遠、儉而用禮，乃有堯之遺風焉。</p>
</blockquote>

<p id="10.1.1">蟋蟀在堂，歲聿其莫。今我不樂，日月其除。無已大康，職思其居。好樂無荒，良士瞿瞿。</p>
<p id="10.1.2">蟋蟀在堂，歲聿其逝。今我不樂，日月其邁。無已大康，職思其外。好樂無荒，良士蹶蹶。</p>
<p id="10.1.3">蟋蟀在堂，役車其休。今我不樂，日月其慆。無已大康，職思其憂。好樂無荒，良士休休。</p>

<h4 id="10.2">山有樞 <small>三章、章八句</small></h4>

<blockquote>
  <p>山有樞，刺晉昭公也。不能修道以正其國，有財不能用，有鐘鼓不能以自樂，有朝廷不能洒掃，政荒民散，將以危亡，四鄰謀取其國家而不知，國人作詩以刺之也。</p>
</blockquote>

<p id="10.2.1">山有樞，隰有榆。子有衣裳，弗曳弗婁。子有車馬，弗馳弗驅。宛其死矣，他人是愉。</p>
<p id="10.2.2">山有栲，隰有杻。子有廷內，弗洒弗埽。子有鐘鼓，弗鼓弗考。宛其死矣，他人是保。</p>
<p id="10.2.3">山有漆，隰有栗。子有酒食，何不日鼓瑟。且以喜樂，且以永日。宛其死矣，他人入室。</p>

<h4 id="10.3">揚之水 <small>三章、二章章六句、一章四句</small></h4>

<blockquote>
  <p>揚之水，刺晉昭公也。昭公分國以封沃，沃盛彊，昭公微弱，國人將叛而歸沃焉。</p>
</blockquote>

<p id="10.3.1">揚之水，白石鑿鑿。素衣朱襮，從子于沃。既見君子，云何不樂。</p>
<p id="10.3.2">揚之水，白石皓皓。素衣朱繡，從子于鵠。既見君子，云何其憂。</p>
<p id="10.3.3">揚之水，白石粼粼。我聞有命，不敢以告人。</p>

<h4 id="10.4">椒聊 <small>二章、章六句</small></h4>

<blockquote>
  <p>椒聊，刺晉昭公也。君子見沃之盛彊，能脩其政，知其蕃衍盛大，子孫將有晉國焉。</p>
</blockquote>

<p id="10.4.1">椒聊之實，蕃衍盈升。彼其之子，碩大無朋。椒聊且，遠條且。</p>
<p id="10.4.1">椒聊之實，蕃衍盈匊。彼其之子，碩大且篤。椒聊且，遠條且。</p>

<h4 id="10.5">綢繆 <small>三章、章六句</small></h4>

<blockquote>
  <p>綢繆，刺晉亂也。國亂則昬姻不得其時焉。</p>
</blockquote>

<p id="10.5.1">綢繆束薪，三星在天。今夕何夕，見此良人。子兮子兮，如此良人何。</p>
<p id="10.5.2">綢繆束芻，三星在隅。今夕何夕，見此邂逅。子兮子兮，如此邂逅何。</p>
<p id="10.5.3">綢繆束楚，三星在戶。今夕何夕，見此粲者。子兮子兮，如此粲者何。</p>

<h4 id="10.6">杕杜 <small>二章、章九句</small></h4>

<blockquote>
  <p>杕杜，刺時也。君不能親其宗族，骨肉離散，獨居而無兄弟，將為沃所并爾。</p>
</blockquote>

<p id="10.6.1">有杕之杜，其葉湑湑。獨行踽踽，豈無他人，不如我同父。嗟行之人，胡不比焉。人無兄弟，胡不佽焉。</p>
<p id="10.6.2">有杕之杜，其葉菁菁。獨行睘睘，豈無他人，不如我同姓。嗟行之人，胡不比焉。人無兄弟，胡不佽焉。</p>

<h4 id="10.7">羔裘 <small>二章、章四句</small></h4>

<blockquote>
  <p>羔裘，刺時也。晉人刺其在位不恤其民也。</p>
</blockquote>

<p id="10.7.1">羔裘豹袪，自我人居居。豈無他人，維子之故。</p>
<p id="10.7.2">羔裘豹褎，自我人究究。豈無他人，維子之好。</p>

<h4 id="10.8">鴇羽 <small>三章、章七句</small></h4>

<blockquote>
  <p>鴇羽，刺時也。昭公之後，大亂五世，君子下從征役，不得養其父母而作是詩也。</p>
</blockquote>

<p id="10.8.1">肅肅鴇羽，集于苞栩。王事靡盬，不能蓺稷黍，父母何怙。悠悠蒼天，曷其有所。</p>
<p id="10.8.2">肅肅鴇翼，集于苞棘。王事靡盬，不能蓺黍稷，父母何食。悠悠蒼天，曷其有極。</p>
<p id="10.8.3">肅肅鴇行，集于苞桑。王事靡盬，不能蓺稻粱，父母何嘗。悠悠蒼天，曷其有常。</p>

<h4 id="10.9">無衣 <small>二章、章三句</small></h4>

<blockquote>
  <p>無衣，美晉武公也。武公始并晉國，其大夫為之請命乎天子之使而作是詩也。</p>
</blockquote>

<p id="10.9.1">豈曰無衣七兮，不如子之衣，安且吉兮。</p>
<p id="10.9.2">豈曰無衣六兮，不如子之衣，安且燠兮。</p>

<h4 id="10.10">有杕之杜 <small>二章、章六句</small></h4>

<blockquote>
  <p>有杕之杜，刺晉武公也。武公寡特，兼其宗族而不求賢以自輔焉。</p>
</blockquote>

<p id="10.10.1">有杕之杜，生于道左。彼君子兮，噬肯適我。中心好之，曷飲食之。</p>
<p id="10.10.2">有杕之杜，生于道周。彼君子兮，噬肯來遊。中心好之，曷飲食之。</p>

<h4 id="10.11">葛生 <small>五章、章四句</small></h4>

<blockquote>
  <p>葛生，刺晉獻公也。好攻戰，則國人多喪矣。</p>
</blockquote>

<p id="10.11.1">葛生蒙楚，蘞蔓于野。予美亡此，誰與獨處。</p>
<p id="10.11.2">葛生蒙棘，蘞蔓于域。予美亡此，誰與獨息。</p>
<p id="10.11.3">角枕粲兮，錦衾爛兮。予美亡此，誰與獨旦。</p>
<p id="10.11.4">夏之日，冬之夜。百歲之後，歸于其居。</p>
<p id="10.11.5">冬之夜，夏之日。百歲之後，歸于其室。</p>

<h4 id="10.12">采苓 <small>三章、章八句</small></h4>

<blockquote>
  <p>采苓，刺晉獻公也。獻公好聽讒焉。</p>
</blockquote>

<p id="10.12.1">采苓采苓，首陽之巔。人之為言，茍亦無信。舍旃舍旃，茍亦無然。人之為言，胡得焉。</p>
<p id="10.12.2">采苦采苦，首陽之下。人之為言，茍亦無與。舍旃舍旃，茍亦無然。人之為言，胡得焉。</p>
<p id="10.12.3">采葑采葑，首陽之東。人之為言，茍亦無從。舍旃舍旃，茍亦無然。人之為言，胡得焉。</p>
