---
title: 秦風第十一
subtitle: 十篇
date: 2019-06-03T10:14:15+08:00
draft: true
weight: 11
---


<h4 id="11.1">車鄰 <small>三章、一章四句、二章章六句</small></h4>

<blockquote>
  <p>車鄰，美秦仲也。秦仲始大，有車馬禮樂侍御之好焉。</p>
</blockquote>

<p id="11.1.1">有車鄰鄰，有馬白顛。未見君子，寺人之令。</p>
<p id="11.1.2">阪有漆，隰有栗。既見君子，竝坐鼓瑟。今者不樂，逝者其耋。</p>
<p id="11.1.3">阪有桑，隰有楊。既見君子，竝坐鼓簧。今者不樂，逝者其亡。</p>

<h4 id="11.2">駟驖 <small>三章、章四句</small></h4>

<blockquote>
  <p>駟驖，美襄公也。始命有田狩之事、園囿之樂焉。</p>
</blockquote>

<p id="11.2.1">駟驖孔阜，六轡在手。公之媚子，從公于狩。</p>
<p id="11.2.2">奉時辰牡，辰牡孔碩。公曰左之，舍拔則獲。</p>
<p id="11.2.3">遊于北園，四馬既閑。輶車鸞鑣，載獫歇驕。</p>

<h4 id="11.3">小戎 <small>三章、章十句</small></h4>

<blockquote>
  <p>小戎，美襄公也。備其兵甲以討西戎，西戎方彊而征伐不休，國人則矜其車甲，婦人能閔其君子焉。</p>
</blockquote>

<p id="11.3.1">小戎俴收，五楘梁輈。游環脅驅，陰靷鋈續。文茵暢轂，駕我騏馵。言念君子，溫其如玉。在其板屋，亂我心曲。</p>
<p id="11.3.2">四牡孔阜，六轡在手。騏駵是中，騧驪是驂。龍盾之合，鋈以觼軜。言念君子，溫其在邑。方何為期，胡然我念之。</p>
<p id="11.3.3">俴駟孔羣，厹矛鋈錞。蒙伐有苑，虎韔鏤膺。交韔二弓，竹閉緄縢。言念君子，載寢載興。厭厭良人，秩秩德音。</p>

<h4 id="11.4">蒹葭 <small>三章、章八句</small></h4>

<blockquote>
  <p>蒹葭，刺襄公也。未能用周禮，將無以固其國焉。</p>
</blockquote>

<p id="11.4.1">蒹葭蒼蒼，白露為霜。所謂伊人，在水一方。遡洄從之，道阻且長。遡游從之，宛在水中央。</p>
<p id="11.4.2">蒹葭萋萋，白露未晞。所謂伊人，在水之湄。遡洄從之，道阻且躋。遡游從之，宛在水中坻。</p>
<p id="11.4.3">蒹葭采采，白露未已。所謂伊人，在水之涘。遡洄從之，道阻且右。遡游從之，宛在水中沚。</p>

<h4 id="11.5">終南 <small>二章、章六句</small></h4>

<blockquote>
  <p>終南，戒襄公也。能取周地，始為諸侯，受顯服，大夫美之，故作是詩以戒勸之。</p>
</blockquote>

<p id="11.5.1">終南何有，有條有梅。君子至止，錦衣狐裘。顏如渥丹，其君也哉。</p>
<p id="11.5.2">終南何有，有紀有堂。君子至止，黻衣繡裳。佩玉將將，壽考不忘。</p>

<h4 id="11.6">黃鳥 <small>三章、章十二句</small></h4>

<blockquote>
  <p>黃鳥，哀三良也。國人刺穆公以人從死而作是詩也。</p>
</blockquote>

<p id="11.6.1">交交黃鳥，止于棘。誰從穆公，子車奄息。維此奄息，百夫之特。臨其穴，惴惴其慄。彼蒼者天，殲我良人。如可贖兮，人百其身。</p>
<p id="11.6.2">交交黃鳥，止于桑。誰從穆公，子車仲行。維此仲行，百夫之防。臨其穴，惴惴其慄。彼蒼者天，殲我良人。如可贖兮，人百其身。</p>
<p id="11.6.3">交交黃鳥，止于楚。誰從穆公，子車鍼虎。維此鍼虎，百夫之禦。臨其穴，惴惴其慄。彼蒼者天，殲我良人。如可贖兮，人百其身。</p>

<h4 id="11.7">晨風 <small>三章、章六句</small></h4>

<blockquote>
  <p>晨風，刺康公也。忘穆公之業，始棄其賢臣焉。</p>
</blockquote>

<p id="11.7.1">鴥彼晨風，鬱彼北林。未見君子，憂心欽欽。如何如何，忘我實多。</p>
<p id="11.7.2">山有苞櫟，隰有六駮。未見君子，憂心靡樂。如何如何，忘我實多。</p>
<p id="11.7.3">山有苞棣，隰有樹檖。未見君子，憂心如醉。如何如何，忘我實多。</p>

<h4 id="11.8">無衣 <small>三章、章五句</small></h4>

<blockquote>
  <p>無衣，刺用兵也。秦人刺其君好攻戰，亟用兵而不與民同欲焉。</p>
</blockquote>

<p id="11.8.1">豈曰無衣，與子同袍。王于興師，脩我戈矛，與子同仇。</p>
<p id="11.8.2">豈曰無衣，與子同澤。王于興師，脩我矛戟，與子偕作。</p>
<p id="11.8.3">豈曰無衣，與子同裳。王于興師，脩我甲兵，與子偕行。</p>

<h4 id="11.9">渭陽 <small>二章、章四句</small></h4>

<blockquote>
  <p>渭陽，康公念母也。康公之母，晉獻公之女，文公遭麗姬之難，未反而秦姬卒，穆公納文公，康公時為大子，贈送文公于渭之陽，念母之不見也，我見舅氏，如母存焉，及其即位而作是詩也。</p>
</blockquote>

<p id="11.9.1">我送舅氏，曰至渭陽。何以贈之，路車乘黃。</p>
<p id="11.9.2">我送舅氏，悠悠我思。何以贈之，瓊瑰玉佩。</p>

<h4 id="11.10">權輿 <small>二章、章五句</small></h4>

<blockquote>
  <p>權輿，刺康公也。忘先君之舊臣與賢者，有始而無終也。</p>
</blockquote>

<p id="11.10.1">於我乎，夏屋渠渠，今也每食無餘。于嗟乎，不承權輿。</p>
<p id="11.10.2">於我乎，每食四簋，今也每食不飽。于嗟乎，不承權輿。</p>
