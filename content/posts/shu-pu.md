---
title: "書譜"
subtitle: "孫過庭"
date: 2020-11-01T16:20:02+08:00
draft: false
---


夫自古之善書者，漢魏有鍾張之絶，晉末稱二王之妙。王羲之云：

> 頃尋諸名書，鍾張信為絶倫，其餘不足觀。

可謂鍾張云沒，而羲獻繼之。又云：

> 吾書比之鍾張，鍾當抗行，或謂過之，張草猶當雁行，然張精熟，池水盡墨，假令寡人耽之若此，未必謝之。

此乃推張邁鍾之意也。考其專擅，雖未果於前規，摭以兼通，故無慚於即事。評者云：

> 彼之四賢，古今特絶，而今不逮古，古質而今妍。

夫質以代興，妍因俗易，雖書契之作，適以記言，而淳醨一遷，質文三變，馳鶩沿革，物理常然，貴能古不乖時，今不同弊，所謂「文質彬彬，然後君子」，何必易雕宮於穴處，反玉輅於椎輪者乎！又云：

> 子敬之不及逸少，猶逸少之不及鍾張。

意者以為評得其綱紀，而未詳其始卒也。且元常專工於隸書，伯英尤精於草體，彼之二美而逸少兼之，擬草則餘眞，比眞則長草，雖專工小劣，而博涉多優，總其終始，匪無乖互。

謝安素善尺牘，而輕子敬之書，子敬嘗作佳書與之，謂必存録，安輒題後答之，甚以為恨。安嘗問敬：「卿書何如右軍？」答云：「故當勝。」安云：「物論殊不爾。」子敬又答：「時人那得知？」敬雖權以此辭折安所鑒，自稱勝父，不亦過乎！且立身揚名，事資尊顯，勝母之里，曾參不入，以子敬之豪翰，紹右軍之筆劄，雖復粗傳楷則，實恐未克箕裘，況乃假託神仙，恥崇家範，以斯成學，孰愈面墻？後羲之往都，臨行題壁，子敬密拭除之，輒書易其處，私為不惡，羲之還，見乃嘆曰「吾去時眞大醉也」，敬乃內慚。是知逸少之比鍾張，則專博斯別，子敬之不及逸少，無或疑焉。

余志學之年，留心翰墨，昧鍾張之餘烈，挹羲獻之前規，極慮專精，時逾二紀，有乖入木之術，無間臨池之志，觀夫懸針垂露之異，奔雷墜石之奇，鴻飛獸駭之資，鸞舞蛇驚之態，絶岸頹峰之勢，臨危據槁之形，或重若崩雲，或輕如蟬翼，導之則泉注，頓之則山安，纖纖乎似初月之出天涯，落落乎猶眾星之列河漢，同自然之妙，有非力運之能成，信可謂智巧兼優，心手雙暢，翰不虛動，下必有由，一畫之間，變起伏於鋒杪，一點之內，殊衄挫於毫芒，況云積其點畫，乃成其字，曾不傍窺尺牘，俯習寸陰，引班超以為辭，援項籍而自滿，任筆為體，聚墨成形，心昏擬效之方，手迷揮運之理，求其妍妙，不亦謬哉！

然君子立身，務修其本，揚雄謂「詩賦小道，壯夫不為」，況復溺思毫釐，淪精翰墨者也！夫潛神對奕，猶標坐隱之名，樂志垂綸，尚體行藏之趣，詎若功定禮樂，妙擬神仙，猶埏埴之罔窮，與工爐而並運，好異尚奇之士，玩體勢之多方，窮微測妙之夫，得推移之奧賾，著述者假其糟粕，藻鑒者挹其菁華，固義理之會歸，信賢達之兼善者矣，存精寓賞，豈徒然與？

而東晉士人，互相陶淬，至於王謝之族，郗庾之倫，縱不盡其神奇，咸亦挹其風味，去之滋永，斯道愈微，方復聞疑稱疑，得末行末，古今阻絶，無所質問，設有所會，緘秘已深，遂令學者茫然，莫知領要，徒見成功之美，不悟所致之由。

或乃就分佈於累年，向規矩而猶遠，圖真不悟，習草將迷，假令薄能草書，粗傳隸法，則好溺偏固，自閡通規，詎知心手會歸，若同源而異派，轉用之術，猶共樹而分條者乎？

加以趁變適時，行書為要，題勒方幅，真乃居先，草不兼眞，殆於專謹，真不通草，殊非翰劄，真以點畫為形質，使轉為情性，草以點畫為情性，使轉為形質，草乖使轉，不能成字，真虧點畫，猶可記文，回互雖殊，大體相涉，故亦傍通二篆，俯貫八分，包括篇章，涵泳飛白，若毫釐不察，則胡越殊風者焉。

至如鍾繇隸奇，張芝草聖，此乃專精一體，以致絶倫，伯英不真，而點畫狼藉，元常不草，使轉縱橫，自茲己降，不能兼善者，有所不逮，非專精也。

雖篆隸草章，工用多變，濟成厥美，各有攸宜，篆尚婉而通，隸欲精而密，草貴流而暢，章務檢而便，然後凜之以風神，溫之以妍潤，鼓之以枯勁，和之以閑雅，故可達其情性，形其哀樂，驗燥濕之殊節，千古依然，體老壯之異時，百齡俄頃，嗟呼！不入其門，詎窺其奧者也！

又一時而書，有乖有合，合則流媚，乖則雕疏，略言其由，各有其五，神怡務閑，一合也，感惠徇知，二合也，時和氣潤，三合也，紙墨相發，四合也，偶然欲書，五合也，心遽體留，一乖也，意違勢屈，二乖也，風燥日炎，三乖也，紙墨不稱，四乖也，情怠手闌，五乖也。乖合之際，優劣互差，得時不如得器，得器不如得志，若五乖同萃，思遏手蒙，五合交臻，神融筆暢，暢無不適，蒙無所從。

當仁者得意忘言，罕陳其要，企學者希風敘妙，雖述猶疏，徒立其工，未敷厥旨，不揆庸昧，輒效所明，庶欲弘旣往之風規，導將來之器識，除繁去濫，睹跡明心者焉。

代有筆陣圖七行，中畫執筆三手，圖貌乖舛，點畫湮訛，頃見南北流傳，疑是右軍所制，雖則未詳眞僞，尚可發啟童蒙，既常俗所存，不藉編録，至於諸家勢評，多涉浮華，莫不外狀其形，內迷其理，今之所撰，亦無取焉。

若乃師宜官之高名，徒彰史牒，邯鄲淳之令範，空著縑緗，暨乎崔杜以來，蕭羊已往，代祀綿遠，名氏滋繁，或藉甚不渝，人亡業顯，或憑附增價，身謝道衰，加以糜蠹不傳，搜秘將盡，偶逢緘賞，時亦罕窺，優劣紛紜，殆難覼縷，其有顯聞當代，遺跡見存，無俟抑揚，自標先後。

且六文之作，肇自軒轅，八體之興，始於嬴政，其來尚矣！厥用斯弘，但今古不同，妍質懸隔，既非所習，又亦略諸。復有龍蛇雲露之流，龜鶴花英之類，乍圖真於率爾，或寫瑞於當年，巧涉丹青，工虧翰墨，異夫楷式，非所詳焉。

代傳羲之與子敬筆勢論十章，文鄙理疏，意乖言拙，詳其旨趣，殊非右軍，且右軍位重才高，調清詞雅，聲塵未泯，翰牘仍存，觀夫致一書，陳一事，造次之際，稽古斯在，豈有貽謀令嗣，道葉義方，章則頓虧，一至於此！又云與張伯英同學，斯乃更彰虛誕，若指漢末伯英，時代全不相接，必有晉人同號，史傳何其寂寥！非訓非經，宜從棄擇。

夫心之所達，不易盡於名言，言之所通，尚難形於紙墨，粗可彷彿其狀，綱紀其辭，冀酌希夷，取會佳境，闕而未逮，請俟將來。

今撰執使轉用之由，以祛未悟。執謂深淺長短之類是也，使謂縱橫牽掣之類是也，轉謂鉤環盤紆之類是也，用謂點畫向背之類是也。方復會其數法，歸於一途，編列眾工，錯綜群妙，舉前人之未及，啟後學於成規，窺其根源，析其枝派，貴使文約理贍，跡顯心通，披卷可明，下筆無滯，詭辭異説，非所詳焉，然今之所陳，務裨學者。

但右軍之書，代多稱習，良可據為宗匠，取立指歸，豈惟會古通今，亦乃情深調合，致使摹搨日廣，研習歲滋，先後著名，多從散落，歴代孤紹，非其效與？

試言其由，略陳數意。止如樂毅論、黃庭經、東方朔畫贊、太史箴、蘭亭集序、告誓文，斯並代俗所傳，真行絶致者也。寫樂毅則情多佛郁，書畫贊則意涉瑰奇，黃庭經則怡懌虛無，太史箴又縱橫爭折，暨乎蘭亭興集，思逸神超，私門誡誓，情拘志慘，所謂涉樂方笑，言哀已嘆，豈惟駐想流波，將貽嘽噯之奏，馳神睢渙，方思藻繪之文，雖其目擊道存，尚或心迷議舛，莫不強名為體，共習分區，豈知情動形言，取會風騷之意，陽舒陰慘，本乎天地之心，既失其情，理乖其實，原夫所致，安有體哉！

夫運用之方，雖由己出，規模所設，信屬目前，差之一豪，失之千里，苟知其術，適可兼通，心不厭精，手不忘熟，若運用盡於精熟，規矩諳於胸襟，自然容與徘徊，意先筆後，瀟灑流落，翰逸神飛，亦猶弘羊之心，預乎無際，庖丁之目，不見全牛。嘗有好事，就吾求習，吾乃粗舉綱要，隨而授之，無不心悟手從，言忘意得，縱未窮於眾術，斷可極於所詣矣。

若思通楷則，少不如老，學成規矩，老不如少，思則老而愈妙，學乃少而可勉，勉之不已，抑有三時，時然一變，極其分矣。至如初學分佈，但求平正，既知平正，務追險絶，旣能險絶，復歸平正。初謂未及，中則過之，後乃通會，通會之際，人書俱老。仲尼云「五十知命、七十從心」，故以達夷險之情，體權變之道，亦猶謀而後動，動不失宜，時然後言，言必中理矣。

是以右軍之書，末年多妙，當緣思慮通審，志氣和平，不激不厲，而風規自遠。子敬已下，莫不鼓努為力，標置成體，豈獨工用不侔，亦乃神情懸隔者也。或有鄙其所作，或乃矜其所運，自矜者將窮性域，絶於誘進之途，自鄙者尚屈情涯，必有可通之理，嗟乎！蓋有學而不能，未有不學而能者也，考之卽事，斷可明焉。

然消息多方，性情不一，乍剛柔以合體，忽勞逸而分驅，或恬憺雍容，內涵筋骨，或折挫槎蘖，外曜鋒芒，察之者尚精，擬之者貴似，況擬不能似，察不能精，分佈猶疏，形骸未撿，躍泉之態，未睹其妍，窺井之談，已聞其醜，縱欲唐突羲獻，誣罔鍾張，安能掩當年之目，杜將來之口？慕習之輩，尤宜慎諸。

至有未悟淹留，偏追勁疾，不能迅速，翻效遲重，夫勁速者，超逸之機，遲留者，賞會之致，將反其速，行臻會美之方，專溺於遲，終爽絶倫之妙，能速不速，所謂淹留，因遲就遲，詎名賞會？非其心閑手敏，難以兼通者焉。

假令眾妙攸歸，務存骨氣，骨既存矣，而遒潤加之，亦猶枝幹扶疏，淩霜雪而彌勁，花葉鮮茂，與雲日而相暉，如其骨力偏多，遒麗蓋少，則若枯槎架險，巨石當路，雖妍媚云闕，而體質存焉，若遒麗居優，骨氣將劣，譬夫芳林落蕊，空照灼而無依，蘭沼漂萍，徒青翠而奚托，是知偏工易就，盡善難求。

雖學宗一家，而變成多體，莫不隨其性欲，便以為姿，質直者則徑侹不遒，剛佷者又倔強無潤，矜斂者弊於拘束，脫易者失於規矩，溫柔者傷於軟緩，躁勇者過於剽迫，狐疑者溺於滯澀，遲重者終於蹇鈍，輕瑣者淬於俗吏，斯皆獨行之士，偏玩所乖。

易曰「觀乎天文，以察時變，觀乎人文，以化成天下」，況書之為妙，近取諸身，假令運用未周，尚虧工於秘奧，而波瀾之際，已浚發於靈臺，必能傍通點畫之情，博究始終之理，鎔鑄蟲篆，陶均草隸，體五材之並用，儀形不極，象八音之疊起，感會無方，至若數畫並施，其形各異，眾點齊列，為體互乖，一點成一字之規，一字乃終篇之準，違而不犯，和而不同，留不常遲，遣不恆疾，帶燥方潤，將濃遂枯，泯規矩於方圓，遁鉤繩之曲直，乍顯乍晦，若行若藏，窮變態於毫端，合情調於紙上，無間心手，忘懷楷則，自可背羲獻而無失，違鍾張而尚工。

譬夫絳樹青琴，殊姿共艷，隋珠和璧，異質同妍，何必刻鶴圖龍，竟慚真體，得魚獲兔，猶恡筌蹄，聞夫家有南威之容，乃可論於淑媛，有龍泉之利，然後議於斷割，語過其分，實累樞機。

吾嘗盡思作書，謂為甚合，時稱識者，輒以引示，其中巧麗，曾不留目，或有誤失，翻被嗟賞，既昧所見，尤喻所聞，或以年職自高，輕致陵誚，余乃假之以湘縹，題之以古目，則賢者改觀，愚夫繼聲，競賞豪末之奇，罕議鋒端之失，猶惠侯之好僞，似葉公之懼眞，是知伯子之息流波，蓋有由矣。

夫蔡邕不謬賞，孫陽不妄顧者，以其玄鑒精通，故不滯於耳目也，向使奇音在爨，庸聽驚其妙響，逸足伏櫪，凡識知其絶群，則伯喈不足稱，伯樂未可尚也。至若老姥遇題扇，初怨而後請，門生獲書幾，父削而子懊，知與不知也。夫士屈於不知己，而申於知己，彼不知也，曷足怪乎！故莊子曰「朝菌不知晦朔，蟪蛄不知春秋」，老子云「下士聞道，大笑之，不笑之則不足以為道也」，豈可執冰而咎夏蟲哉！

自漢魏已來，論書者多矣，妍蚩雜糅，條目糾紛，或重述舊章，了不殊於既往，或苟興新説，竟無益於將來，徒使繁者彌繁，闕者仍闕，今撰為六篇，分成兩卷，第其工用，名曰書譜，庶使一家後進，奉以規模，四海知音，或存觀省，緘秘之旨，余無取焉。

垂拱三年寫記